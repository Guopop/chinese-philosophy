{
    "name": "四十二章經",
    "author": "東漢・迦葉摩騰、法蘭 譯",
    "loadChapterCount": 1,
    "chapters": [
        {
            "name": "四十二章經",
            "paragraphs": [
                {
                    "paragraph": "四十二章經",
                    "zhushu": "",
                    "type": 1
                },
                {
                    "paragraph": "後漢西域沙門迦葉摩騰共法蘭譯",
                    "zhushu": "",
                    "type": 2
                },
                {
                    "paragraph": "昔漢孝明皇帝夜夢見神人，身體有金色，項有日光，飛在殿前，意中欣然，甚悅之。明日問群臣：“此爲何神也？”有通人傅毅曰：“臣聞天竺有得道者，號曰佛，輕舉能飛，殆將其神也。”於是上悟，卽遣使者張騫、羽林中郞將秦景博士弟子王遵等十二人，至大月支國寫取佛經四十二章。在第十四石函中登起立塔寺，於是道法流布，處處修立佛寺。遠人伏化願爲臣妾者不可稱數，國內淸寧，含識之類蒙恩受賴，于今不絕也。",
                    "zhushu": "",
                    "type": 2
                },
                {
                    "paragraph": "佛言：“辭親出家爲道，名曰沙門，常行二百五十戒，爲四眞道行，進志淸淨，成阿羅漢，阿羅漢者，能飛行變化，住壽命，動天地。次爲阿那含，阿那含者，壽終魂靈上十九天，於彼得阿羅漢。次爲斯陁含，斯陁含者，一上一還，卽得阿羅漢。次爲須陁洹，須陁洹者，七死七生，便得阿羅漢。愛欲斷者，譬如四支斷，不復用之。”",
                    "zhushu": "",
                    "type": 2
                },
                {
                    "paragraph": "佛言：“除鬚髮，爲沙門，受道法，去世資財，乞求取足，日中一食，樹下一宿，愼不再矣！使人愚弊者，愛與欲也。”",
                    "zhushu": "",
                    "type": 2
                },
                {
                    "paragraph": "佛言：“衆生以十事爲善，亦以十事爲惡。身三，口四，意三。身三者：殺、盜、婬。口四者：兩舌、惡罵、妄言、綺語。意三者：嫉、恚、癡，不信三尊，以邪爲眞。優婆塞行五事，不懈退，至十事，必得道也。”",
                    "zhushu": "",
                    "type": 2
                },
                {
                    "paragraph": "佛言：“人有衆過，而不自悔，頓止其心，罪來歸身，猶水歸海，自成深廣矣；有惡知非，改過得善，罪日消滅，後會得道也。”",
                    "zhushu": "",
                    "type": 2
                },
                {
                    "paragraph": "佛言：“人愚吾以爲不善，吾以四等慈護濟之；重以惡來者，吾重以善往，福德之氣，常在此也；害氣重殃，反在于彼。”有人聞佛道守大仁慈，以惡來，以善往，故來罵。佛默然不答，愍之癡冥狂愚使然。罵止，問曰：“子以礼從人，其人不納，實礼如之乎？”曰：“持歸。”今子罵我，我亦不納，子自持歸，禍子身矣！猶響應聲，影之追形，終無免離，愼爲惡也。",
                    "zhushu": "",
                    "type": 2
                },
                {
                    "paragraph": "佛言：“惡人害賢者，猶仰天而唾，唾不污天，還污己身；逆風坋人，塵不污彼，還坋于身。賢者不毀，禍必滅己也。”",
                    "zhushu": "",
                    "type": 2
                },
                {
                    "paragraph": "佛言：“夫人爲道，務博愛、博哀、施德，莫大施。守志奉道，其福甚大；睹人施道，助之歡喜，亦得福報。”質曰：“彼福不當減乎？”佛言：“猶若炬火，數千百人，各以炬來，取其火去，熟食、除冥；彼火如故，福亦如之。”佛言：“飯凡人百，不如飯一善人；飯善人千，不如飯持五戒者一人；飯持五戒者万人，不如飯一須陁洹；飯須陁洹百万，不如飯一斯陁含；飯斯陁含千万，不如飯一阿那含；飯阿那含一億，不如飯一阿羅漢；飯阿羅漢十億，不如飯辟支佛一人；飯辟支佛百億，不如以三尊之敎度其一世二親；敎親千億，不如飯一佛。學願求佛，欲濟衆生也。飯善人福最深重，凡人事天地鬼神，不如孝其親矣，二親最神也。”",
                    "zhushu": "",
                    "type": 2
                },
                {
                    "paragraph": "佛言：“天下有五難：貧窮布施難、豪貴學道難、制命不死難、得睹佛經難、生値佛世難。”有沙門問佛：“以何緣得道？奈何知宿命？”佛言：“道無形，知之無益，要當守志行；譬如磨鏡，垢去明存，卽自見形；斷欲守空，卽見道眞，知宿命矣。”",
                    "zhushu": "",
                    "type": 2
                },
                {
                    "paragraph": "佛言：“何者爲善？唯行道善。何者最大？志與道合大。何者多力？忍辱最健，忍者無怨，必爲人尊。何者最明？心垢除、惡行滅，內淸淨無瑕；未有天地，逮于今日，十方所有，未見之萌，得無不知、無不見、無不聞，得一切智，可謂明乎。”",
                    "zhushu": "",
                    "type": 2
                },
                {
                    "paragraph": "佛言：“人懷愛欲不見道，譬如濁水，以五彩投其中，致力攪之，衆人共臨水上，無能睹其影者；愛欲交錯，心中爲濁，故不見道；水澄穢除，淸淨無垢，卽自見形。猛火著釜下，中水踊躍，以布覆上，衆生照臨，亦無睹其影者；心中本有三毒涌沸在內，五蓋覆外，終不見道；要心垢盡，乃知魂靈所從來，生死所趣向，諸佛國土、道德所在耳。”",
                    "zhushu": "",
                    "type": 2
                },
                {
                    "paragraph": "佛言：“夫爲道者，譬如持炬火入冥室中，其冥卽滅而明猶在，學道見諦，愚癡都滅，得無不見。”佛言：“吾何念念道？吾何行行道？吾何言言道？吾念諦道，不忽須臾也。”",
                    "zhushu": "",
                    "type": 2
                },
                {
                    "paragraph": "佛言：“睹天地念非常，睹山川念非常，睹萬物形體豐熾念非常；執心如此，得道疾矣。”",
                    "zhushu": "",
                    "type": 2
                },
                {
                    "paragraph": "佛言：“一日行，常念道、行道，遂得信根，其福無量。”佛言：“熟自念身中四大，名自有名都爲無，吾我者寄生，生亦不久，其事如幻耳。”",
                    "zhushu": "",
                    "type": 2
                },
                {
                    "paragraph": "佛言：“人隨情欲求華名，譬如燒香，衆人聞其香，然香以熏自燒；愚者貪流俗之名譽，不守道眞，華名危己之禍，其悔在後時。”",
                    "zhushu": "",
                    "type": 2
                },
                {
                    "paragraph": "佛言：“財色之於人，譬如小兒貪刀刃之蜜，甜不足一食之美，然有截舌之患也。”",
                    "zhushu": "",
                    "type": 2
                },
                {
                    "paragraph": "佛言：“人繫於妻子、寶宅之患，甚於牢獄、桎梏、鋃鐺。牢獄有原赦，妻子情欲雖有虎口之禍已，猶甘心投焉，其罪無赦。”",
                    "zhushu": "",
                    "type": 2
                },
                {
                    "paragraph": "佛言：“愛欲莫甚於色，色之爲欲，其大無外。賴有一矣，假其二，普天之民，無能爲道者。”",
                    "zhushu": "",
                    "type": 2
                },
                {
                    "paragraph": "佛言：“愛欲之於人，猶執炬火逆風而行。愚者不釋炬，必有燒手之患。貪婬、恚怒、愚癡之毒，處在人身，不早以道除斯禍者，必有危殃，猶愚貪執炬，自燒其手也。”",
                    "zhushu": "",
                    "type": 2
                },
                {
                    "paragraph": "天神獻玉女於佛，欲以試佛意、觀佛道。佛言：“革囊衆穢，爾來何爲？以可斯俗，難動六通。去！吾不用爾。”天神踰敬佛，因問道意；佛爲解釋，卽得須陁洹。",
                    "zhushu": "",
                    "type": 2
                },
                {
                    "paragraph": "佛言：“夫爲道者，猶木在水，尋流而行，不左觸岸，亦不右觸岸；不爲人所取，不爲鬼神所遮，不爲洄流所住，亦不腐敗，吾保其入海矣。人爲道，不爲情欲所惑，不爲衆邪所誑，精進無疑，吾保其得道矣。”",
                    "zhushu": "",
                    "type": 2
                },
                {
                    "paragraph": "佛告沙門：“愼無信汝意，意終不可信。愼無與色會，與色會卽禍生。得阿羅漢道，乃可信汝意耳。”",
                    "zhushu": "",
                    "type": 2
                },
                {
                    "paragraph": "佛告諸沙門：“愼無視女人，若見無視。愼無與言，若與言者，勅心正行，曰：‘吾爲沙門，處于濁世，當如蓮花不爲泥所污。老者以爲母，長者以爲姊，少者爲妹，幼者子，敬之以礼。’意殊當諦惟觀，自頭至足自視內，彼身何有，唯盛惡露諸不淨種，以釋其意矣。”",
                    "zhushu": "",
                    "type": 2
                },
                {
                    "paragraph": "佛言：“人爲道去情欲，當如草見火，火來已却。道人見愛欲，必當遠之。”",
                    "zhushu": "",
                    "type": 2
                },
                {
                    "paragraph": "佛言：“人有患婬，情不止，踞斧刃上，以自除其陰。佛謂之曰：‘若斷陰不如斷心，心爲功曹，若止功曹，從者都息；邪心不止，斷陰何益？斯須卽死。’”佛言：“世俗倒見，如斯癡人。”",
                    "zhushu": "",
                    "type": 2
                },
                {
                    "paragraph": "有婬童女與彼男誓，至期不來而自悔曰：",
                    "zhushu": "",
                    "type": 2
                },
                {
                    "paragraph": "欲吾知爾本，意以思想生，吾不思想爾，卽爾而不生。",
                    "zhushu": "",
                    "type": 2
                },
                {
                    "paragraph": "佛行道聞之，謂沙門曰：“記之！此迦葉佛偈，流在俗閒。”",
                    "zhushu": "",
                    "type": 2
                },
                {
                    "paragraph": "佛言：“人從愛欲生憂，從憂生畏。無愛卽無憂，不憂卽無畏。”",
                    "zhushu": "",
                    "type": 2
                },
                {
                    "paragraph": "佛言：“人爲道，譬如一人與万人戰，被鉀、操兵、出門欲戰，意怯膽弱，乃自退走，或半道還，或格鬪而死，或得大勝還國高遷。夫人能牢持其心，精銳進行，不惑于流俗狂愚之言者，欲滅惡盡，必得道矣。”",
                    "zhushu": "",
                    "type": 2
                },
                {
                    "paragraph": "有沙門夜誦經，甚悲，意有悔疑，欲生思歸。佛呼沙門問之：“汝處于家將何修爲？”對曰：“恒彈琴。”佛言：“絃緩何如？”曰：“不鳴矣。”“絃急何如？”曰：“聲絕矣。”“急緩得中何如？”“諸音普悲。”佛告沙門：“學道猶然，執心調適，道可得矣。”",
                    "zhushu": "",
                    "type": 2
                },
                {
                    "paragraph": "佛言：“夫人爲道，猶所鍛鐵漸深，棄去垢，成器必好。學道以漸深，去心垢，精進就道。暴卽身疲，身疲卽意惱，意惱卽行退，行退卽修罪。”",
                    "zhushu": "",
                    "type": 2
                },
                {
                    "paragraph": "佛言：“人爲道亦苦，不爲道亦苦。惟人自生至老，自老至病，自病至死，其苦無量。心惱積罪，生死不息，其苦難說。”",
                    "zhushu": "",
                    "type": 2
                },
                {
                    "paragraph": "佛言：“夫人離三惡道得爲人難；旣得爲人，去女卽男難；旣得爲男，六情完具難；六情已具，生中國難；旣處中國，値奉佛道難；旣奉佛道，値有道之君難，生菩薩家難；旣生菩薩家，以心信三尊、値佛世難。”",
                    "zhushu": "",
                    "type": 2
                },
                {
                    "paragraph": "佛問諸沙門：“人命在幾閒？”對曰：“在數日閒。”佛言：“子未能爲道。”復問一沙門：“人命在幾閒？”對曰：“在飯食閒。”佛言：“子未能爲道。”復問一沙門：“人命在幾閒？”對曰：“呼吸之閒。”佛言：“善哉！子可謂爲道者矣。”",
                    "zhushu": "",
                    "type": 2
                },
                {
                    "paragraph": "佛言：“弟子去離吾數千里，意念吾戒，必得道。在吾左側，意在邪，終不得道。其實在行，近而不行，何益万分耶！”",
                    "zhushu": "",
                    "type": 2
                },
                {
                    "paragraph": "佛言：“人爲道，猶若食蜜，中邊皆甜。吾經亦爾，其義皆快，行者得道矣。”",
                    "zhushu": "",
                    "type": 2
                },
                {
                    "paragraph": "佛言：“人爲道，能拔愛欲之根，譬如摘懸珠，一一摘之，會有盡時。惡盡得道也。”",
                    "zhushu": "",
                    "type": 2
                },
                {
                    "paragraph": "佛言：“諸沙門行道，當如牛負行深泥中，疲極，不敢左右顧，趣欲離泥，以自蘇息。沙門視情欲，甚於彼泥，直心念道，可免衆苦。”",
                    "zhushu": "",
                    "type": 2
                },
                {
                    "paragraph": "佛言：“吾視諸侯之位如過客，視金玉之寶如礫石，視㲲素之好如弊帛。”",
                    "zhushu": ""
                }
            ]
        }
    ]
}