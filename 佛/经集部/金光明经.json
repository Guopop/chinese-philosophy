{
    "name": "金光明經",
    "author": "東晋・曇無讖 譯",
    "loadChapterCount": 19,
    "chapters": [
        {
            "name": "金光明經序品第一",
            "paragraphs": [
                {
                    "paragraph": "金光明經序品第一",
                    "zhushu": "",
                    "type": 1
                },
                {
                    "paragraph": "如是我聞：一時，佛住王舍大城耆闍崛山。是時，如來遊於無量甚深法性諸佛行處，過諸菩薩所行淸淨。",
                    "zhushu": "",
                    "type": 2
                },
                {
                    "paragraph": "是金光明，諸經之王！若有聞者，則能思惟，無上微妙，甚深之義。如是經典，常爲四方，四佛世尊，之所護持：東方阿閦、南方寶相、西無量壽、北微妙聲。我今當說，懺悔等法，所生功德，爲無有上；能壞諸苦，盡不善業，一切種智，而爲根本；無量功德，之所莊嚴；滅除諸苦，與無量樂。諸根不具、壽命損減、貧窮困苦、諸天捨離，親厚鬪訟、王法所加、各各忿諍、財物損耗，愁憂恐怖、惡星災異、衆邪蠱道、變怪相續，臥見惡夢、晝則愁惱，當淨洗浴，聽是經典。至心淸淨，著淨絜衣，專聽諸佛，甚深行處。是經威德，能悉消除，如是諸惡，令其寂滅。護世四王、將諸官屬、幷及無量，夜叉之衆，悉來擁護，持是經者。大辯天神、尼連河神、鬼子母神、地神堅牢、大梵尊天、三十三天、大神龍王、緊那羅王、迦樓羅王、阿脩羅王、與其眷屬，悉共至彼，擁護是人，晝夜不離。我今所說，諸佛世尊，甚深秘密，微妙行處，億百千劫，甚難得値。若得聞經、若爲他說、若心隨喜、若設供養，如是之人，於無量劫，常爲諸天、八部所敬。如是修行，生功德者，得不思議，無量福聚；亦爲十方，諸佛世尊、深行菩薩，之所護持。著淨衣服、以上妙香，慈心供養，常不遠離；身意淸淨，無諸垢穢，歡喜悅豫，深樂是典。若得聽聞，當知善得，人身人道，及以正命；若聞懺悔，執持在心，是上善根，諸佛所讚。",
                    "zhushu": ""
                }
            ]
        },
        {
            "name": "金光明經壽量品第二",
            "paragraphs": [
                {
                    "paragraph": "金光明經壽量品第二",
                    "zhushu": "",
                    "type": 1
                },
                {
                    "paragraph": "爾時，王舍城中有菩薩摩訶薩名曰信相，已曾供養過去無量億那由他百千諸佛，種諸善根。是信相菩薩作是思惟：“何因何緣，釋迦如來壽命短促方八十年？”復更念言：“如佛所說，有二因緣壽命得長。何等爲二？一者不殺、二者施食。而我世尊，於無量百千億那由他阿僧祇劫，修不殺戒、具足十善，飮食惠施不可限量，乃至己身骨髓肉血，充足飽滿飢餓衆生，況餘飮食。”大士如是至心念佛，思是義時，其室自然廣博嚴事，天紺琉璃種種衆寶，雜廁間錯以成其地，猶如如來所居淨土，有妙香氣過諸天香，煙雲垂布徧滿其室。其室四面，各有四寶上妙高座自然而出，純以天衣而爲敷具是妙座上各有諸佛所受用華，衆寶合成。於蓮華上有四如來：東方名阿閦、南方名寶相、西方名無量壽、北方名微妙聲，是四如來自然而坐師子座上，放大光明照王舍城，及此三千大千世界，乃至十方恒河沙等諸佛世界，雨諸天華作天妓樂。爾時，三千大千世界所有衆生，以佛神力受天快樂，諸根不具卽得具足。擧要言之，一切世間所有利益，未曾有事悉具出現。爾時，信相菩薩見是諸佛及希有事，歡喜踊躍恭敬合掌，向諸世尊至心念佛，作是思惟：“釋迦如來無量功德，唯壽命中心生疑惑。云何如來壽命如是方八十年？”爾時，四佛以正徧知告信相菩薩：“善男子！汝今不應思量如來壽命短促。何以故？善男子！我等不見諸天、世人、魔衆、梵衆、沙門、婆羅門、人及非人，有能思筭如來壽量知其齊限，唯除如來。”時，四如來將欲宣暢釋迦文佛所得壽命，欲色界天、諸龍鬼神、乾闥婆、阿脩羅、迦樓羅、緊那羅、摩睺羅伽，及無量百千億那由他菩薩摩訶薩，以佛神力悉來聚集信相菩薩摩訶薩室。爾時，四佛於大衆中略以偈喩說釋迦如來所得壽量，而作頌曰：",
                    "zhushu": "",
                    "type": 2
                },
                {
                    "paragraph": "一切諸水，可知幾滴，無有能數，釋尊壽命。諸須彌山，可知斤兩，無有能量，釋尊壽命。一切大地，可知塵數，無有能筭，釋尊壽命。虛空分界，尚可盡邊，無有能計，釋尊壽命。不可計劫，億百千萬，佛壽如是，無量無邊。以是因緣，故說二緣，不害物命、施食無量。是故大士，壽不可計，無量無邊，亦無齊限。是故汝今，不應於佛，無量壽命，而生疑惑。",
                    "zhushu": "",
                    "type": 2
                },
                {
                    "paragraph": "爾時，信相菩薩摩訶薩聞是四佛宣說如來壽命無量，深心信解歡喜踊躍。說是如來壽量品時，無量無邊阿僧祇衆生，發阿耨多羅三藐三菩提心。時，四如來忽然不現。",
                    "zhushu": ""
                }
            ]
        },
        {
            "name": "金光明經懺悔品第三",
            "paragraphs": [
                {
                    "paragraph": "金光明經懺悔品第三",
                    "zhushu": "",
                    "type": 1
                },
                {
                    "paragraph": "爾時，信相菩薩卽於其夜夢見金鼓，其狀姝大，其明普照喩如日光；復於光中得見十方無量無邊諸佛世尊，衆寶樹下坐琉璃座，與無量百千眷屬圍繞而爲說法。見有一人似婆羅門，以枹擊鼓出大音聲，其聲演說懺悔偈頌。時，信相菩薩從夢寤已，至心憶念夢中所聞懺悔偈頌，過夜至旦出王舍城。爾時，亦有無量無邊百千衆生，與菩薩俱往耆闍崛山至於佛所。至佛所已，頂禮佛足右繞三帀，卻坐一面敬心合掌，瞻仰尊顏目不暫捨，以其夢中所見金鼓及懺悔偈，向如來說：",
                    "zhushu": "",
                    "type": 2
                },
                {
                    "paragraph": "昨夜所夢，至心憶持，夢見金鼓，妙色晃耀。其光大盛，明踰於日，徧照十方，恒沙世界。又因此光，得見諸佛，衆寶樹下，坐琉璃座，無量大衆，圍繞說法。見婆羅門，擊是金鼓，其鼓音中，說如是偈：是大金鼓，所出妙音，悉能滅除，三世諸苦，地獄餓鬼、畜生等苦，貧窮困苦、及諸有苦。是鼓所出，微妙之音，能除衆生，諸惱所逼。斷衆怖畏，令得無懼，猶如諸佛，得無所畏。諸佛聖人，所成功德，離於生死，到大智岸；如是衆生，所得功德，定及助道，猶如大海。是鼓所出，如是妙音，令衆生得，梵音深遠；證佛無上，菩提勝果；轉無上輪，微妙淸淨；住壽無量，不思議劫；演說正法，利益衆生；能害煩惱，消除諸苦；貪瞋癡等，悉令寂滅。若有衆生，處在地獄，大火熾然，燒炙其身。若聞金鼓，微妙音聲，所出言敎，卽尋禮佛。亦令衆生，得知宿命，百生千生、千萬億生；令心正念，諸佛世尊；亦聞無上，微妙之言。是金鼓中，所出妙音，復令衆生，値遇諸佛；遠離一切，諸惡業等；善修無量，白淨之業。諸天世人、及餘衆生，隨其所思，諸所願求，如是金鼓，所出之音，皆悉能令，成就具足。若有衆生，墮大地獄，猛火炎熾，焚燒其身，無有救護，流轉諸難，當令是等，悉滅諸苦。若有衆生，諸苦所切，三惡道報，及以人中，如是金鼓，所出之音，悉能滅除，一切諸苦。無依無歸，無有救護，我爲是等，作歸依處。是諸世尊，今當證知，久已於我，生大悲心，在在處處，十方諸佛，現在世雄，兩足之尊，我本所作，惡不善業，今者懺悔：諸十力前，不識諸佛、及父母恩；不解善法、造作衆惡；自恃種姓、及諸財寶；盛年放逸、作諸惡行；心念不善，口作惡業；隨心所作，不見其過；凡夫愚行，無知闇覆，親近惡友，煩惱亂心；五欲因緣，心生忿恚，不知厭足，故作衆惡；親近非聖，因生慳嫉，貧窮因緣，姦諂作惡；繫屬於他，常有怖畏，不得自在，而造諸惡。貪欲恚癡，擾動其心，渴愛所逼，造作衆惡；依因衣食，及以女色，諸結惱熱，造作衆惡；身口意惡，所集三業，如是衆罪，今悉懺悔。或不恭敬，佛法聖衆，如是衆罪，今悉懺悔。或不恭敬，緣覺菩薩，如是衆罪，今悉懺悔。以無智故，誹謗正法；不知恭敬，父母尊長；如是衆罪，今悉懺悔。愚惑所覆，驕慢放逸，因貪恚癡，造作諸惡；如是衆罪，今悉懺悔。我今供養，無量無邊，二千大千，世界諸佛；我當拔濟，十方一切，無量衆生，所有諸苦；我當安止，不可思議，阿僧祇衆，令住十地；已得安止，住十地者，悉令具足，如來正覺。爲一衆生，億劫修行，使無量衆，令度苦海；我當爲是，諸衆生等，演說微妙，甚深悔法。所謂金光，滅除諸惡，千劫所作，極重惡業，若能至心，一懺悔者，如是衆罪，悉皆滅盡。我今已說，懺悔之法，是金光明，淸淨微妙，速能滅除，一切業障；我當安止，住於十地，十種珍寶，以爲腳足，成佛無上，功德光明，令諸衆生，度三有海。諸佛所有，甚深法藏，不可思議，無量功德，一切種智，願悉具足；百千禪定、根力覺道，不可思議，諸陁羅尼，十力世尊，我當成就。諸佛世尊，有大慈悲，當證微誠，哀受我悔。若我百劫，所作衆惡，以是因緣，生大憂苦，貧窮困乏、愁熱驚懼、怖畏惡業、心常怯劣，在在處處，暫無歡樂；十方現在，大悲世尊，能除衆生，一切怖畏，願當受我，誠心懺悔，令我恐懼，悉得消除；我之所有，煩惱業垢，惟願現在，諸佛世尊，以大悲水，洗除令淨。過去諸惡，今悉懺悔；現所作罪，誠心發露；所未作者，更不敢作；已作之業；不敢覆藏。身業三種，口業有四，意三業行，今悉懺悔；身口所作，及以意思，十種惡業，一切懺悔。遠離十惡，修行十善，安止十住，逮十力尊，所造惡業，應受惡報，今於佛前，誠心懺悔。若此國土、及餘世界，所有善法，悉以迴向，我所修行，身口意業，願於來世，證無上道。若在諸有，六趣險難，愚癡無智，造作衆惡，今於佛前，皆悉懺悔。世間所有，生死險難，種種婬欲，愚煩惱難，如是諸難，我今懺悔。心輕躁難、近惡友難、三有險難，及三毒難，遇無難難、値好時難、修功德難、値佛亦難，如是諸難，今悉懺悔。諸佛世尊，我所依止，是故我今，敬禮佛海；金色晃耀，猶如須彌，是故我今，頂禮最勝，其色無上，如天眞金；眼目淸淨，如紺琉璃；功德威神，名稱顯著；佛日大悲，滅一切闇；善淨無垢，離諸塵翳，無上佛日，大光普照；煩惱火熾，令心焦熱，唯佛能除，如月淸涼；三十二相，八十種好，莊嚴其身，視之無厭；功德巍巍，明網顯耀，安住三界，如日照世；猶如琉璃，淨無瑕穢，妙色廣大，種種各異；其色紅赤，如日初出，頗梨白銀，校飾光網，如是種種，莊嚴佛日。三有之中，生死大海，潦水波蕩，惱亂我心，其味苦毒，最爲麤澀；如來網明，能令枯涸。妙身莊嚴，相好殊特，金色光明，徧照一切，智慧大海，彌滿三界，是故我今，稽首敬禮。如大海水，其量難知，大地微塵，不可稱計；諸須彌山，難可度量，虛空邊際，亦不可得；諸佛亦爾，功德無量。一切有心，無能知者。於無量劫，極心思惟，不能得知，佛功德邊。大地諸山，尚可知量；毛滴海水，亦可知數；諸佛功德，無能知者。相好莊嚴，名稱讚歎，如是功德，令衆皆得。我以善業，諸因緣故，來世不久，成於佛道，講宣妙法，利益衆生，度脫一切，無量諸苦；摧伏諸魔、及其眷屬，轉於無上，淸淨法輪；住壽無量，不思議劫；充足衆生，甘露法味；我當具足，六波羅蜜，猶如過佛，之所成就；斷諸煩惱，除一切苦，悉滅貪欲，及恚癡等；我當憶念，宿命之事，百生千生、千萬億生，常當至心，正念諸佛，所說微妙，無上正法。我因善業，常値諸佛，遠離諸惡，修諸善業；一切世界，所有衆生，無量苦惱，我當悉滅。若有衆生，諸根毀壞，不具足者，悉令具足；十方世界，所有病苦，羸瘦頓乏、無救護者，悉令解脫，如是諸苦，還得勢力，平復如本。若犯王法，臨當刑戮，無量怖畏，愁憂苦惱，如是之人，悉令解脫。若受鞭撻，繫縛枷鎖，種種苦事，逼切其身，無量百千，愁憂驚畏，種種恐懼，擾亂其心；如是無邊，諸苦惱等，願使一切，悉得解脫。若有衆生，飢渴所惱，令得種種，甘羙飮食。盲者得視；聾者得聽；瘂者得言；裸者得衣；貧窮之者，卽得寶藏，倉庫盈溢，無所乏少；一切皆受，安隱快樂，乃至無有，一人受苦。衆生相視，和顏悅色，形貌端嚴，人所喜見。心常思念，他人善事；飮食飽滿，功德具足，隨諸衆生，之所思念，皆願令得，種種妓樂：箜篌箏笛、琴瑟鼓吹，如是種種，微妙音聲。江河池沼、流泉諸水，金華徧布，及優鉢羅，隨諸衆生，之所思念。卽得種種，衣服飮食、錢財珍寶、金銀琉璃、眞珠璧玉、雜廁瓔珞。願諸衆生，不聞惡聲，乃至無有，可惡見者。願諸衆生，色貌微妙，各各相於，共相愛念；世間所有，資生之具，隨其所念，悉令具足。願諸衆生，諸所求索，如其所須，應念卽得；香華諸樹，常於三時，雨細末香，及塗身香；衆生受者，歡喜快樂，願諸衆生，常得供養，不可思議，十方諸佛，無上妙法，淸淨無垢，及諸菩薩、聲聞大衆。願諸衆生，常得遠離，三惡八難，値無難處，覲睹諸佛，無上之王。願諸衆生，常生尊貴，多饒財寶，安隱豐樂；上妙色像，莊嚴其身，功德成就，有大名稱。願諸女人，皆成男子，具足智慧，精勤不懈；一切皆行，菩薩之道，勤心修習，六波羅蜜；常見十方，無量諸佛；坐寶樹下，琉璃座上，安住禪定，自在快樂，演說正法，衆所樂聞。若我現在，及過去世，所作惡業，諸有險難，應得惡果，不適意者，願悉滅盡，令無有餘。若諸衆生，三有繫縛，生死羅網，彌密堅固，願以智刀，割斷破裂，除諸苦惱，早成菩提。若此閻浮，及餘他方，無量世界，所有衆生，所作種種，善妙功德，我今深心，隨其歡喜。我今以此，隨喜功德，及身口意，所作善業，願於來世，成無上道，得淨無垢，吉祥果報。若有敬禮，讚歎十力，信心淸淨，無諸疑網，能作如是，所說懺悔，便得超越，六十劫罪。諸善男子，及善女人，諸王剎利；婆羅門等，若有恭敬，合掌向佛，稱歎如來，幷讚此偈，在在生處，常識宿命，諸根具足，淸淨端嚴，種種功德，悉皆成就；在在處處，常爲國王、輔相大臣，之所恭敬；非於一佛、五佛十佛，種諸功德，聞是懺悔。若於無量，百千萬億，諸佛如來，種諸善根，然後乃得，聞是懺悔。",
                    "zhushu": ""
                }
            ]
        },
        {
            "name": "金光明經讚歎品第四",
            "paragraphs": [
                {
                    "paragraph": "金光明經讚歎品第四",
                    "zhushu": "",
                    "type": 1
                },
                {
                    "paragraph": "爾時，佛告地神堅牢：“善女天！過去有王名金龍尊，常以讚歎，讚歎去來現在諸佛：",
                    "zhushu": "",
                    "type": 2
                },
                {
                    "paragraph": "我今尊重，敬禮讚歎，去來現在，十方諸佛。諸佛淸淨，微妙寂滅，色中上色，金光照耀；於諸聲中，佛聲最上，猶如大梵，深遠雷音；其髮紺黑，光螺焰起，蜂翠孔雀，色不得喩；其齒鮮白，猶如珂雪，顯發金顏，分齊分明；其目脩廣，淸淨無垢，如靑蓮華，映水開敷；舌相廣長，形色紅輝，光明照耀，如華初生；眉間毫相，白如珂月，右旋潤澤，如淨琉璃；眉細脩揚，形如月初，其色黑耀，過於蜂王；鼻高圓直，如鑄金鋌，微妙柔軟，當于面門；如來勝相，次第最上，得味眞正，無與等者；一一毛孔，一毛旋生，軟細紺靑，猶孔雀項。卽於生時，身放大光，普照十方，無量國土，滅盡三界，一切諸苦，令諸衆生，悉受快樂，地獄畜生，及以餓鬼，諸人天等，安隱無患，悉滅一切，無量惡趣。身色微妙，如融金聚；面貌淸淨，如月盛滿；佛身明耀，如日初出；進止威儀，猶如師子；脩臂下垂，立過于膝，猶如風動，娑羅樹枝；圓光一尋，能照無量，猶如聚集，百千日月；佛身淨妙，無諸垢穢，其明普照，一切佛剎；佛光巍巍，明焰熾盛，悉能隱蔽，無量日月；佛日燈炬，照無量界，皆令衆生，尋光見佛。本所修習，百千行業，聚集功德，莊嚴佛身，臂傭纖圓，如象王鼻；手足淨軟，敬愛無厭；去來諸佛，數如微塵，現在諸佛，亦復如是；如是如來，我今悉禮，身口淸淨，意亦如是，以妙香華，供養奉獻，百千功德，讚詠歌歎，設以百舌，於千劫中，歎佛功德，不能得盡；如來所有，現世功德，種種深固，微妙第一，設復千舌，欲讚一佛，尚不能盡，功德少分，況欲歎羙，諸佛功德？大地及天，以爲大海，乃至有頂，滿其中水，尚以一毛，知其滴數，無有能知，佛一功德。我今以禮，讚歎諸佛，身口意業，悉皆淸淨，一切所修，無量善業，與諸衆生，證無上道。如是人王，讚歎佛已，復作如是，無量誓願：若我來世，無量無邊，阿僧祇劫，在在生處，常於夢中，見妙金鼓，得聞懺悔，深奧之聲，今所讚歎，面貌淸淨，願我來世，亦得如是。諸佛功德，不可思議，於百千劫，甚難得値，願於當來，無量之世，夜則夢見，晝如實說。我當具足，修行六度，濟拔衆生，越於苦海，然後我身，成無上道；令我世界，無與等者，奉貢金鼓，讚佛因緣，以此果報，當來之世，値釋迦佛，得受記莂，幷令二子，金龍金光，常生我家，同共受記。若有衆生，無救護者，衆苦逼切，無所依止，我於當來，爲是等輩，作大救護，及依止處，能除衆苦，悉令滅盡，施與衆生，諸善安樂。我未來世，行菩薩道，不計劫數，如盡本際，以此金光，懺悔因緣，使我惡海，及以業海、煩惱大海，悉竭無餘。我功德海，願悉成就；智慧大海，淸淨具足；無量功德，助菩提道，猶如大海，珍寶具足。以此金光，懺悔力故，菩提功德，光明無礙，慧光無垢，照徹淸淨。我當來世，身光普照，功德威神，光明焰盛，於三界中，最勝殊特，諸功德力，無所減少，當度衆生，越於苦海，幷復安置，功德大海。來世多劫，行菩提道，如昔諸佛，行菩提者。三世諸佛，淨妙國土；諸佛至尊，無量功德；令我來世，得此殊異，功德淨土，如佛世尊。信相當知，爾時國王，金龍尊者，則汝身是；爾時二子，金龍金光，今汝二子，銀相等是。”",
                    "zhushu": ""
                }
            ]
        },
        {
            "name": "金光明經空品第五",
            "paragraphs": [
                {
                    "paragraph": "金光明經空品第五",
                    "zhushu": "",
                    "type": 1
                },
                {
                    "paragraph": "無量餘經，已廣說空，是故此中，略而解說。衆生根鈍，尟於智慧，不能廣知，無量空義，故此尊經，略而說之；異妙方便，種種因緣，爲鈍根故，起大悲心，今我演說，此妙經典。如我所解，知衆生意，是身虛僞，猶如空聚；六入村落，結賊所止，一切自住，各不相知。眼根受色；耳分別聲；鼻嗅諸香；舌嗜於味；所有身根，貪受諸觸；意根分別，一切諸法；六情諸根，各各自緣，諸塵境界，不行他緣。心如幻化，馳騁六情，而常妄想，分別諸法；猶如世人，馳走空聚，六賊所害，愚不知避。心常依止，六根境界，各各自知，所伺之處隨行色聲、香味觸法，心處六情，如鳥投網。其心在在，常處諸根，隨逐諸塵，無有暫捨。身空虛僞，不可長養，無有諍訟，亦無正主，從諸因緣，和合而有，無有堅實，妄想故起，業力機關，假爲空聚。地水火風，合集成立，隨時增減，共相殘害；猶如四蛇，同處一篋，四大蚖蛇，其性各異，二上二下，諸方亦二，如是蛇大，悉滅無餘。地水二蛇，其性沈下；風火二蛇，性輕上升；心識二性，躁動不停，隨業受報，人天諸趣，隨所作業，而墮諸有。水火風種，散滅壞時，大小不淨，盈流於外；體生諸蟲，無可愛樂；捐棄冢間，如朽敗木。善女當觀，諸法如是，何處有人，及以衆生？本性空寂，無明故有，如是諸大，一一不實，本自不生，性無和合，以是因緣，我說諸大，從本不實，和合而有；無明體相，本自不有，妄想因緣，和合而有；無所有故，假名無明，是故我說，名曰無明，行識名色、六入觸受、愛取有生、老死愁惱，衆苦行業，不可思議，生死無際，輪轉不息。本無有生，亦無和合，不善思惟，心行所造。我斷一切，諸見纏等，以智慧刀，裂煩惱網；五陰舍宅，觀悉空寂，證無上道，微妙功德；開甘露門、示甘露器、入甘露城、處甘露室，令諸衆生，食甘露味。吹大法螺、擊大法鼓、然大法炬、雨勝法雨。我今摧伏，一切怨結，豎立第一，微妙法幢；度諸衆生，於生死海，永斷三惡，無量苦惱。煩惱熾然，燒諸衆生，無有救護，無所依止；我以甘露，淸涼羙味，充足是輩，令離焦熱，於無量劫，遵修諸行，供養恭敬，諸佛世尊；堅固修習，菩提之道；求於如來，眞實法身；捨諸所重，肢節手足、頭目髓腦、所愛妻子，錢財珍寶、眞珠瓔珞、金銀琉璃，種種異物。",
                    "zhushu": ""
                }
            ]
        },
        {
            "name": "金光明經四天王品第六",
            "paragraphs": [
                {
                    "paragraph": "金光明經四天王品第六",
                    "zhushu": "",
                    "type": 1
                },
                {
                    "paragraph": "爾時，毘沙門天王、提頭賴咤天王、毘留勒叉天王、毘留博叉天王，俱從座起偏袒右肩，右膝著地胡跪合掌，白佛言：“世尊！是金光明微妙經典衆經之王，諸佛世尊之所護念，莊嚴菩薩深妙功德，常爲諸天之所恭敬，能令天王心生歡喜，亦爲護世之所讚歎。此經能照諸天宮殿，是經能與衆生快樂，是經能令地獄、餓鬼、畜生諸河焦乾枯竭，是經能除一切怖畏，是經能卻他方怨賊，是經能除穀貴饑饉，是經能愈一切疫病，是經能滅惡星變異，是經能除一切憂惱。擧要言之，是經能滅一切衆生無量無邊百千苦惱。世尊！是金光明微妙經典，若在大衆廣宣說時，我等四王及餘眷屬，聞此甘露無上法味，增益身力心進勇銳具諸威德。世尊！我等四王，能說正法修行正法，爲世法王以法治世。世尊！我等四王及天、龍、鬼神、乾闥婆、阿脩羅、迦樓羅、緊那羅、摩睺羅伽，以法治世，遮諸惡鬼噉精氣者。世尊！我等四王二十八部諸鬼神等，及無量百千鬼神，以淨天眼過於人眼，常觀擁護此閻浮提。世尊！是故我等名護世王。若此國土有諸衰耗、怨賊侵境、饑饉疾疫種種艱難，若有比丘受持是經，我等四王當共勸請，令是比丘以我力故，疾往彼所國邑郡縣，廣宣流布是金光明微妙經典，令如是等種種百千衰耗之事悉皆滅盡。世尊！如諸國王所有土境，是持經者若至其國，是王應當往是人所，聽受如是微妙經典，聞己歡喜，復當護念恭敬是人。世尊！我等四王，復當勤心擁護是王及國人民，爲除衰患令得安隱。世尊！若有比丘、比丘尼、優婆塞、優婆夷受持是經，若諸人王有能供給施其所安，我等四王，亦當令是王及國人民一切安隱具足無患。世尊！若有四衆受持讀誦是妙經典，若諸人王有能供養恭敬尊重讚歎；我等四王，亦復當令如是人王，於諸王中常得第一供養恭敬尊重讚歎，亦令餘王欽尚羡慕稱讚其善。”",
                    "zhushu": "",
                    "type": 2
                },
                {
                    "paragraph": "爾時，世尊讚歎護世四天王等：“善哉，善哉！汝等四王，過去已曾供養恭敬尊重讚歎無量百千萬億諸佛，於諸佛所種諸善根，說於正法修行正法，以法治世爲人天王。汝等今日長夜利益於諸衆生，行大悲心，施與衆生一切樂具，能遮諸惡勤與諸善。以是義故，若有人王能供養恭敬此金光明微妙經典，汝等正應如是護念，滅其苦惱與其安樂。汝等四王及諸眷屬、無量無邊百千鬼神，若能護念如是經者，卽是護持去來現在諸佛正法。汝等四王及餘天衆百千鬼神，與阿脩羅共戰鬪時，汝等諸天常得勝利。汝等若能護念此經，悉能消伏一切諸苦，所謂怨賊饑饉疾疫。若四部衆有能受持讀誦此經，汝等亦應勤心守護，爲除衰惱施與安樂。”爾時，四王復白佛言：“世尊！是金光明微妙經典，於未來世在所流布，若國土城邑郡縣村落隨所至處，若諸國王以天律治世，復能恭敬至心聽受是妙經典，幷復尊重供養供給持是經典四部之衆，以是因緣，我等時時得聞如是微妙經典，聞已卽得增益身力，心進勇銳具諸威德。是故我等及無量鬼神，常當隱形隨其妙典所流布處，而作擁護令無留難；亦當護念聽是經典諸國王等及其人民，除其患難悉令安隱，他方怨賊亦使退散。若有人王聽是經時，鄰國怨敵興如是念：‘當具四兵壞彼國土。’世尊！以是經典威神力故，爾時鄰敵更有異怨爲作留難，於其境界起諸衰惱災異疫病。爾時怨敵起如是等諸惡事已，備具四兵，發向是國規往討罰。我等爾時，當與眷屬無量無邊百千鬼神，隱蔽其形爲作護助，令彼怨敵自然退散，起諸怖懅種種留難。彼國兵衆尚不能到，況復當能有所破壞？”",
                    "zhushu": "",
                    "type": 2
                },
                {
                    "paragraph": "爾時，佛讚四天王等：“善哉，善哉！汝等四王，乃能擁護我百千億那由他劫所可修習阿耨多羅三藐三菩提，及諸人王受持是經恭敬供養者，爲消衰患令其安樂；復能擁護宮殿舍宅城邑村落國土邊疆，乃至怨賊悉令退散，滅其衰惱令得安隱，亦令一切閻浮提內所有諸王無諸凶衰鬪訟之事。四王當知，此閻浮提八萬四千城邑聚落、八萬四千諸人王等，各於其國娛樂快樂，各各於國而得自在；於自所有錢財珍寶，各各自足不相侵奪；如其宿世所修集業隨業受報，不生惡心貪求他國；各各自生利益之心，生於慈心、安樂之心、不諍訟心、不破壞心、無繫縛心、無楚撻心，各施其土自生愛樂上下和睦猶如水乳，心相愛念增諸善根。以是因緣故，此閻浮提安隱豐樂，人民熾盛大地沃壤，陰陽調和時不越序，日月星宿不失常度，風雨隨時無諸災橫，人民豐實自足於財，心無貪吝亦無嫉妒，等行十善，其人壽終多生天上，天宮充滿增益天衆。若未來世有諸人王聽是經典，及供養恭敬受持是經四部之衆，是王則爲安樂利益汝等四王及餘眷屬無量百千諸鬼神等。何以故？汝等四王，若得時時聞是經典，則爲已得正法之水，服甘露味增益身力，心進勇銳具諸威德。是諸人王，若能至心聽受是經，則爲已能供養於我。若供養我，則是供養過去未來現在諸佛；若能供養過去未來現在諸佛，則得無量不可思議功德之聚。以是因緣，是諸人王應得擁護，及后妃婇女中宮眷屬諸王子等亦應得護，衰惱消滅快樂熾盛，宮殿堂宇安隱淸淨無諸災變，護宅之神增長威德，亦受無量歡悅快樂。是諸國土所有人民，悉受種種五欲之樂，一切惡事悉皆消滅。”",
                    "zhushu": "",
                    "type": 2
                },
                {
                    "paragraph": "爾時，四天王白佛言：“世尊！未來之世若有人王，欲得護身及后妃婇女諸王子等宮殿屋宅，得第一護身所王領最爲殊勝，具不可思議王者功德；欲得攝取無量福聚，國土無有他方怨賊，無諸憂惱及諸苦事。世尊！如是人王，不應放逸散亂其心，應生恭敬謙下之心，應當莊嚴第一微妙最勝宮宅，種種香汁持用灑地，散種種華，敷大法座師子之座，兼以無量珍琦異物而爲校飾，張施種種無數微妙幢幡寶蓋；當淨洗浴以香塗身，著好淨衣纓絡自嚴，坐卑小座不自高大，除去自在離諸放逸，謙下自卑除去驕慢，正念聽受如是妙典，於說法者生世尊想；復於宮內后妃王子婇女眷屬，生慈哀心和顏與語，勸以種種供養之具供養法師。是王爾時旣勸化已，卽生無量歡喜快樂，心懷悅豫倍復自勵，不生疲倦多作利益，於說法者倍生恭敬。”爾時，佛告四天大王：“爾時人王，應著白淨鮮潔之衣，種種纓絡齊整莊嚴，執持素白微妙上蓋，服飾容儀不失常則，躬出奉迎說法之人。何以故？是王如是隨其擧足步步之中，卽是供養値遇百千億那由他諸佛世尊；復得超越如是等劫生死之難；復於來世爾所劫中，常得封受轉輪王位；隨其步步亦得如是現世功德不可思議自在之力；常得最勝極妙七寶人天宮殿；在在生處增益壽命；言語辯了人所信用；無所畏忌有大名稱；常爲人天之所恭敬，天上人中受上妙樂；得大勢力具足威德；身色微妙端嚴第一；常値諸佛遇善知識；成就具足無量福聚。汝等四天王！如是人王，見如是等種種無量功德利益，是故此王應當躬出奉迎法師；若一由旬至百千由旬，於說法師應生佛想，應作是念：‘今日釋迦如來正智，入於我宮受我供養，爲我說法，我聞是法，卽不退轉於阿耨多羅三藐三菩提，已爲得値百千萬億那由他佛，已爲供養過去未來現在諸佛，已得畢竟三惡道苦。我今已種百千無量轉輪聖王釋梵之因，已種無邊善根種子，已令無量百千萬億諸衆生等度於生死，已集無量無邊福聚，後宮眷屬已得擁護，宮宅諸衰悉已消滅，國土無有怨賊棘剌，他方怨敵不能侵陵。’汝等四王！如是人王，應作如是供養正法，淸淨聽受是妙經典，及恭敬供養尊重讚歎持是經典四部之衆；亦當迴此所得最勝功德之分，施與汝等及餘眷屬諸天鬼神。聚集如是諸善功德，現世常得無量無邊不可思議自在之利，威德勢力成就具足，能以正法摧伏諸惡。”爾時，四王白佛言：“世尊！若未來世有諸人王，作如是等恭敬正法，至心聽受是妙經典，及恭敬供養尊重讚歎持是經典四部之衆，嚴治舍宅香汁灑地，專心正念聽說法時，我等四王亦當在中共聽此法，願諸人王爲自利故，以己所得功德少分施與我等。世尊！是諸人王於說法者所坐之處，爲我等故燒種種香供養是經，是妙香氣，於一念頃卽至我等諸天宮殿，其香卽時變成香蓋，其香微妙金色晃耀照我等宮釋宮梵宮。大辯天神、功德天神、堅牢地神、散脂鬼神、最大將軍、二十八部鬼神大將、摩醯首羅、金剛密迹、摩尼跋陁鬼神大將、鬼子母，與五百兒子周帀圍繞，阿耨達龍王、娑竭羅龍王，如是等衆，自於宮殿各各得聞是妙香氣，及見香蓋光明普照，是香蓋光明亦照一切諸天宮殿。”佛告四王：“是香蓋光明非但至汝四王宮殿。何以故？是諸人王手擎香鑪，供養經時，其香徧布，於一念頃徧至三千大千世界，百億日月、百億大海、百億須彌山、百億大鐵圍山小鐵圍山及諸山王；百億四天下、百億四天王、百億三十三天，乃至百億非想非非想天。於此三千大千世界、百億三十三天，一切龍、鬼、乾闥婆、阿脩羅、迦樓羅、緊那羅、摩睺羅伽，宮殿虛空悉滿種種香煙雲蓋，其蓋金光亦照宮殿。如是三千大千世界，所有種種香煙雲蓋，皆是此經威神力故。是諸人王手擎香鑪供養經時、種種香氣，不但徧此三千大千世界，於一念頃亦徧十方無量無邊恒河沙等百千萬億諸佛世界，於諸佛上虛空之中，亦成香蓋，金光普照，亦復如是。諸佛世尊聞是妙香，見是香蓋及金色光，於十方界恒河沙等諸佛世界，作如是等神力變化已，異口同音於說法者稱讚：‘善哉，善哉！大士！汝能廣宣流布如是甚深微妙經典，則爲成就無量無邊不可思議功德之聚若有聞是甚深經典，所得功德則爲不少，況持讀誦爲他衆生開示分別演說其義。何以故？善男子！此金光明微妙經典，無量無邊億那由他諸菩薩等，若得聞者，卽不退於阿耨多羅三藐三菩提。’爾時，十方無量無邊恒河沙等，諸佛世界現在諸佛，異口同聲作如是言：‘善男子！汝於來世必定當得坐於道場菩提樹下，於三界中最尊最勝，出過一切衆生之上，勤修力故受諸苦行，善能莊嚴菩提道場，能壞三千大千世界外道邪論，摧伏諸魔怨賊異形，覺了諸法第一寂滅淸淨無垢甚深無上菩提之道。善男子！汝已能坐金剛座處，轉於無上諸佛所讚十二種行甚深法輪，能擊無上最大法鼓，能吹無上極妙法螺，能豎無上最勝法幢，能然無上極明法炬，能雨無上甘露法雨，能斷無量煩惱怨結，能令無量百千萬億那由他衆，度於無涯可畏大海，解脫生死無際輪轉，値遇無量百千萬億那由他佛。’”",
                    "zhushu": "",
                    "type": 2
                },
                {
                    "paragraph": "爾時，四天王復白佛言：“世尊！是金光明微妙經典，能得未來現在種種無量功德，是故人王，若得聞是微妙經典，則爲已於百千萬億無量佛所種諸善根。我以敬念是人王故，復見無量福德利故，我等四王及餘眷屬無量百千萬億鬼神，於自宮殿見是種種香煙雲蓋瑞應之時，我當隱蔽不現其身，爲聽法故，當至是王所至宮殿講法之處。大梵天王、釋提桓因、大辯天神、功德天神、堅牢地神、散脂鬼神、大將軍等，二十八部鬼神大將、摩醯首羅、金剛密迹、摩尼跋陁鬼神大將、鬼子母及五百兒子，周帀圍繞，阿耨達龍王、娑竭羅龍王，無量百千萬億那由他鬼神諸天，如是等衆爲聽法故，悉自隱蔽不現其身，至是人王所止宮殿講法之處。世尊！我等四王及餘眷屬無量鬼神，悉當同心以是人王爲善知識，同共一行善相應行，能爲無上大法施主，以甘露味充足我等；我等應當擁護是王，除其衰患令得安隱，及其宮宅國土城邑，諸惡災患悉令消滅。世尊！若有人王，於此經典心生捨離不樂聽聞，其心不欲恭敬供養尊重讚歎；若四部衆有受持讀誦講說之者，亦復不能恭敬供養尊重讚歎。我等四王及餘眷屬無量鬼神，卽便不得聞此正法，背甘露味失大法利，無有勢力及以威德，減損天衆增長惡趣。世尊！我等四王及無量鬼神捨其國土，不但我等，亦有無量守護國土諸舊善神皆悉捨去。我等諸王及諸鬼神旣捨離已，其國當有種種災異，一切人民失其善心，唯有繫縛瞋恚鬪諍，互相破壞多諸疾疫，彗星現怪流星崩落，五星諸宿違失常度，兩日竝現日月薄蝕，白黑惡虹數數出現大地震動發大音聲，暴風惡雨無日不有，穀米勇貴饑饉凍餓，多有他方怨賊侵掠其國，人民多受苦惱，其地無有可愛樂處。世尊！我等四王及諸無量百千鬼神，幷守國土諸舊善神，遠離去時生如是等無量惡事。世尊！若有人王，欲得自護及王國土多受安樂，欲令國土一切衆生悉皆成就具足快樂，欲得摧伏一切外敵，欲得擁護一切國土，欲以正法正治國土，欲得除滅衆生怖畏。世尊！是人王等，應當必定聽是經典，及恭敬供養讀誦受持是經典者。我等四王及無量鬼神，以是法食善根因緣，得服甘露無上法味，增長身力心進勇銳增益諸天。何以故？以是人王至心聽受是經典故，如諸梵天說出欲論、釋提桓因種種善論、五通之人神仙之論。世尊！梵天釋提桓因五神通人，雖有百千億那由他無量勝論，是金光明於中最勝。所以者何？如來說是金光明經，爲衆生故，爲令一切閻浮提內諸人王等以正法治，爲與一切衆生安樂，爲欲愛護一切衆生，欲令衆生無諸苦惱，無有他方怨賊棘剌，所有諸惡背而不向，欲令國土無有憂惱，以正法敎無有諍訟，是故人王各於國土，應然法炬熾然正法增益天衆。我等四王及無量鬼神、閻浮提內諸天善神，以是因緣，得服甘露法味充足，得大威德進力具足，閻浮提內安隱豐樂，人民熾盛安樂其處；復於來世無量百千不可思議那由他劫，常受微妙第一快樂，復得値遇無量諸佛種諸善根，然後證成阿耨多羅三藐三菩提。得如是等無量功德，悉是如來正徧知說，如來過於百千億那由他諸梵天等，以大悲力故，亦過無量百千億那由他釋提桓因，以苦行力故。是故如來爲諸衆生，演說如是金光明經。若閻浮提一切衆生及諸人王，世間出世間所作國事，所造世論皆因此經。欲令衆生得安樂故，釋迦如來示現是經廣宣流布。世尊！以是因緣故，是諸人王，應當必定聽受供養恭敬尊重讚歎是經。”爾時，佛復告四天王：“汝等四王及餘眷屬無量百千那由他鬼神！是諸人王，若能至心聽是經典，供養恭敬尊重讚歎。汝等四王，正應擁護，滅其衰患而與安樂。若有人能廣宣流布如是妙典，於人天中大作佛事，能大利益無量衆生，如是之人，汝等四王，必當擁護莫令他緣而得擾亂，令心恬靜受於快樂，續復當得廣宣是經。”爾時，四天王卽從座起偏袒右肩，右膝著地長跪合掌，於世尊前以偈讚曰：",
                    "zhushu": "",
                    "type": 2
                },
                {
                    "paragraph": "佛月淸淨，滿足莊嚴，佛日暉曜，放千光明。如來面目，最上明淨，齒白無垢，如蓮華根；功德無量，猶如大海；智淵無邊，法水具足；百千三昧，無有缺減；足下平滿，千輻相現；足指網縵，猶如鵝正；光明晃耀，如寶山王；微妙淸淨，如鍊眞金；所有福德，不可思議；佛功德山，我今敬禮。佛眞法身，猶如虛空，應物現形，如水中月，無有障礙，如焰如化，是故我今，稽首佛月。",
                    "zhushu": "",
                    "type": 2
                },
                {
                    "paragraph": "爾時，世尊以偈荅曰：",
                    "zhushu": "",
                    "type": 2
                },
                {
                    "paragraph": "此金光明，諸經之王，甚深最勝，爲無有上；十力世尊，之所宣說，汝等四王，應當勤護。以是因緣，是深妙典，能與衆生，無量快樂，爲諸衆生，安樂利益，故久流布，於閻浮提；能滅三千，大千世界，所有惡趣，無量諸苦。閻浮提內，諸人王等，心生慈愍，正法治世，若能流布，此妙經典，則令其土，安隱豐熟，所有衆生，悉受快樂。若有人王，欲愛己身，及其國土，欲令豐盛，應當至心，淨潔洗浴，往法會所，聽受是經。是經能作，所有善事，摧伏一切，內外怨賊；復能除滅，無量怖畏；是諸經王，能與一切，無量衆生，安隱快樂。譬如寶樹，在人家中，悉能出生，一切珍寶；是妙經典，亦復如是，悉能出生，諸王功德。如淸冷水，能除渴乏；是妙經典，亦復如是，能除諸王，功德渴乏。譬如珍寶、異物篋器，悉在于手，隨意所用；是金光明，亦復如是，隨意能與，諸王法寶。是金光明，微妙經典，常爲諸天，恭敬供養；亦爲護世，四大天王，威神勢力，之所護持；十方諸佛，常念是經，若有演說，稱讚善哉。亦有百千，無量鬼神，從十方來，擁護是人；若有得聞，是妙經典，心生歡喜，踊躍無量。閻浮提內，無量大衆，皆悉歡喜，集聽是經；聽是經故，具諸威德，增益天衆，精氣身力。",
                    "zhushu": "",
                    "type": 2
                },
                {
                    "paragraph": "爾時，四天王聞是偈已，白佛言：“世尊！我從昔來未曾得聞如是微妙寂滅之法，我聞是已心生悲喜涕淚交流，擧身戰動肢節怡解，復得無量不可思議具足妙樂。”以天曼陁羅華、摩訶曼陁羅華，供養奉散於如來上。作如是等供養佛已，復白佛言：“世尊！我等四王，各各自有五百鬼神，常當隨逐是說法者而爲守護。”",
                    "zhushu": ""
                }
            ]
        },
        {
            "name": "金光明經大辯天神品第七",
            "paragraphs": [
                {
                    "paragraph": "金光明經大辯天神品第七",
                    "zhushu": "",
                    "type": 1
                },
                {
                    "paragraph": "爾時，大辯天白佛言：“世尊！是說法者，我當益其樂說辯才，令其所說莊嚴次第善得大智，若是經中有失文字句義違錯，我能令是說法比丘次第還得，能與摠持令不忘失。若有衆生於百千佛所種諸善根，是說法者爲是等故，於閻浮提廣宣流布是妙經典令不斷絕。復令無量無邊衆生得聞是經，當令是等悉得猛利不可思議大智慧聚、不可稱量福德之報，善解無量種種方便、善能辯暢一切諸論、善知世間種種技術，能出生死得不退轉，必定疾得阿耨多羅三藐三菩提。”",
                    "zhushu": ""
                }
            ]
        },
        {
            "name": "金光明經功德天品第八",
            "paragraphs": [
                {
                    "paragraph": "金光明經功德天品第八",
                    "zhushu": "",
                    "type": 1
                },
                {
                    "paragraph": "爾時，功德天白佛言：“世尊！是說法者，我當隨其所須之物，衣服飮食臥具醫藥及餘資產，供給是人無所乏少，令心安住晝夜歡樂，正念思惟是經章句分別深義。若有衆生於百千佛所種諸善根，是說法者爲是等故，於閻浮提廣宣流布是妙經典令不斷絕，是諸衆生聽是經已，於未來世無量百千那由他劫，常在天上人中受樂，値遇諸佛，速成阿耨多羅三藐三菩提，三惡道苦悉畢無餘。世尊！我已於過去寶華功德海琉璃金山照明如來、應供、正徧知、明行足、善逝、世間解、無上士、調御丈夫、天人師、佛、世尊所種諸善根，是故我今隨所念方、隨所視方、隨所至方，能令無量百千衆生受諸快樂，若衣服飮食資生之具、金銀七寶、眞珠琉璃、珊瑚琥珀、壁玉珂貝，悉無所乏。若有人能稱金光明微妙經典，爲我供養諸佛世尊，三稱我名燒香供養；供養佛已，別以香華種種美味，供施於我灑散諸方，當知是人卽能聚集資財寶物。以是因緣增長地味，地神諸天悉皆歡喜，所種穀米牙莖枝葉果實滋茂，樹神歡喜出生無量種種諸物。我時慈念諸衆生故，多與資生所須之物。世尊！於此北方，毘沙門天王有城名曰阿尼曼陁，其城有園名功德華光，於是園中有最勝園，名曰金幢七寶極妙，此卽是我常止住處。若有欲得財寶增長，是人當於自所住處，應淨掃灑洗浴其身，著鮮白衣妙香塗身，爲我至心三稱彼佛寶華琉璃世尊名號，禮拜供養燒香散華；亦當三稱金光明經至誠發願，別以香華種種美味，供施於我散灑諸方，爾時當說如是章句：",
                    "zhushu": "",
                    "type": 2
                },
                {
                    "paragraph": "波利富樓那遮利，三曼陁達舍尼羅佉，摩訶毘呵羅伽帝，三曼陁毘陁那伽帝，摩訶迦梨波帝，波婆禰，薩婆哆㖃，三曼陁，脩鉢梨富隸，阿夜那達摩帝，摩訶毘鼓畢帝，摩訶彌勒簸僧祇帝，醯帝簁三博祇悕帝，三曼陁阿咃，阿㝹婆羅尼。",
                    "zhushu": "",
                    "type": 2
                },
                {
                    "paragraph": "是灌頂章句，必定吉祥眞實不虛。等行衆生及中善根，應當受持讀誦通利，七日七夜受持八戒，朝暮淨心，香華供養十方諸佛，常爲己身及諸衆生，迴向具足阿耨多羅三藐三菩提，作是誓願：‘令我所求皆得吉祥。’自於所居房舍屋宅淨潔掃除。若自住處、若阿蘭若處，以香泥塗地、燒微妙香、敷淨好座，以種種華香布散其地以待於我；我於爾時如一念頃，入其室宅卽坐其座，從此日夜令此所居，若村邑、若僧坊、若露地，無所乏少，若錢若金銀若珍寶、若牛羊若穀米，一切所須卽得具足悉受快樂。若能以己所作善根最勝之分迴與我者，我當終身不遠其人，於所住處至心護念，隨其所求令得成就。應當至心禮如是等諸佛世尊，其名曰：寶勝如來、無垢熾寶光明王相如來、金焰光明如來、金百光明照藏如來、金山寶蓋如來、金華焰光相如來、大炬如來、寶相如來；亦應敬禮：信相菩薩、金光明菩薩、金藏菩薩、常悲菩薩、法上菩薩；亦應敬禮：東方阿閦如來、南方寶相如來、西方無量壽佛、北方微妙聲佛。”",
                    "zhushu": ""
                }
            ]
        },
        {
            "name": "金光明經堅牢地神品第九",
            "paragraphs": [
                {
                    "paragraph": "金光明經堅牢地神品第九",
                    "zhushu": "",
                    "type": 1
                },
                {
                    "paragraph": "爾時，地神堅牢白佛言：“世尊！是金光明微妙經典，若現在世若未來世，在在處處，若城邑聚落，若山澤空處，若王宮宅。世尊！隨是經典所流布處，是地分中敷師子座，令說法者坐其座上，廣演宣說是妙經典；我當在中常作宿衛，隱蔽其身於法座下頂戴其足。我聞法已，得服甘露無上法味增益身力，而此大地深十六萬八千由旬，從金剛際至海地上，悉得衆味增長具足，豐壤肥濃過於今日。以是之故，閻浮提內藥草樹木、根莖枝葉華果滋茂，羙色香味皆悉具足。衆生食已，增長壽命色力辯安，六情諸根具足通利，威德顏貌端嚴殊特；成就如是種種等已，所作事業多得成辦，有大勢力精勤勇猛。是故，世尊！閻浮提內安隱豐樂人民熾盛，一切衆生多受快樂，應心適意隨其所樂。是諸衆生得是威德大勢力已，能供養是金光明經，及恭敬供養持是經者四部之衆。我於爾時當往其所，爲諸衆生受快樂故，請說法者廣令宣布如是妙典。何以故？世尊！是金光明若廣說時，我及眷屬所得功德倍過於常，增長身力心進勇銳。世尊！我服甘露無上味已，閻浮提地縱廣七千由旬豐壤倍常。世尊！如是大地衆生所依，悉能增長一切所須之物，增長一切所須物已，令諸衆生隨意所用受於快樂，種種飮食衣服臥具、宮殿屋宅樹木林苑、河池井泉，如是等物依因於地悉皆具足。是故，世尊！是諸衆生爲知我恩，應作是念：‘我當必定聽受是經，供養恭敬尊重讚歎。’作是念已，卽從住處，若城邑聚落舍宅空，地往法會所聽受是經。旣聽受已還其所止，各應相慶作如是言：‘我等今者聞此甚深無上妙法，已爲攝取不可思議功德之聚，値遇無量無邊諸佛，三惡道報已得解脫，於未來世常生天上人中受樂。’是諸衆生各於住處，若爲他人演說是經，若說一喩一品一緣，若復稱歎一佛一菩薩一四句偈乃至一句，及稱是經首題名字。世尊！隨是衆生所住之處，其地具足豐壤肥濃過於餘地，凡是因地所生之物，悉得增長滋茂廣大，令諸衆生受於快樂，多饒財寶好行惠施，心常堅固深信三寶。”",
                    "zhushu": "",
                    "type": 2
                },
                {
                    "paragraph": "爾時，佛告地神堅牢：“若有衆生，乃至聞是金光明經一句之義，人中命終隨意往生三十三天。地神！若有衆生，爲欲供養是經典故莊嚴屋宅，乃至張懸一幡一蓋及以一衣，欲界六天已有自然七寶宮殿，是人命終卽往生彼。地神！於諸七寶宮殿之中，各各自然有七天女共相娛樂，日夜常受不可思議微妙快樂。”爾時，地神白佛言：“世尊！以是因緣，說法比丘坐法座時，我常晝夜衛護不離，隱蔽其形在法座下頂戴其足。世尊！若有衆生於百千佛所種諸善根，是說法者爲是等故，於閻浮提廣宣流布是妙經典令不斷絕。是諸衆生聽是經已，未來之世無量百千那由他劫，於天上人中常受快樂，値遇諸佛，疾成阿耨多羅三藐三菩提，三惡道苦悉斷無餘。”",
                    "zhushu": ""
                }
            ]
        },
        {
            "name": "金光明經散脂鬼神品第十",
            "paragraphs": [
                {
                    "paragraph": "金光明經散脂鬼神品第十",
                    "zhushu": "",
                    "type": 1
                },
                {
                    "paragraph": "爾時，散脂鬼神大將及二十八部諸鬼神等，卽從座起，偏袒右肩右膝著地，白佛言：“世尊！是金光明微妙經典，若現在世及未來世，在在處處，若城邑聚落、若山澤空處、若王宮宅，隨是經典所流布處，我當與此二十八部大鬼神等，往至彼所隱蔽其形，隨逐擁護是說法者，消滅諸惡令得安隱；及聽法衆，若男若女童男童女，於是經中乃至得聞一如來名、一菩薩名及此經典首題名字，受持讀誦，我當隨侍宿衛擁護，悉滅其惡令得安隱，及國邑城郭，若王宮殿、舍宅空處，皆亦如是。世尊！何因緣故，我名散脂鬼神大將？唯然世尊，自當證知。世尊！我知一切法一切緣法，了一切法，知法分齊，如法安住一切法如性，於一切法含受一切法。世尊！我現見不可思議智光、不可思議智炬、不可思議智行、不可思議智聚、不可思議智境。世尊！我於諸法正解正觀，得正分別，正解於緣，正能覺了。世尊！以是義故，名散脂大將。世尊！我散脂大將，令說法者莊嚴言辭辯不斷絕，衆味精氣從毛孔入，充益身力心進勇銳，成就不可思議智慧入正憶念，如是等事悉令具足心無疲厭，身受諸樂心得歡喜，以是意故，能爲衆生廣說是經。若有衆生，於百千佛所種諸善根，說法之人，爲是衆生於閻浮提內，廣宣流布是妙經典令不斷絕；無量衆生聞是經已，當得不可思議智聚，攝取不可思議功德之聚，於未來世無量百千劫，人天之中常受快樂，於未來世値遇諸佛，疾得證成阿耨多羅三藐三菩提。一切衆苦、三惡趣分永滅無餘。南無寶華功德海琉璃金山光照如來、應供、正徧知。南無無量百千億那由他莊嚴其身釋迦如來、應供、正徧知，熾然如是微妙法炬。南無第一威德成就衆事大功德天。南無不可思量智慧功德成就大辯天。”",
                    "zhushu": ""
                }
            ]
        },
        {
            "name": "金光明經正論品第十一",
            "paragraphs": [
                {
                    "paragraph": "金光明經正論品第十一",
                    "zhushu": "",
                    "type": 1
                },
                {
                    "paragraph": "爾時，佛告地神堅牢：過去有王名力尊相，其王有子名曰信相，不夂當受灌頂之位統領國土。爾時，父王告其大子信相：“世有正論，善治國土。我於昔時曾爲大子，不夂亦當紹父王位。爾時，父王持是正論，亦爲我說，我以是論於二萬歲善治國土，未曾一念以非法行，於自眷屬情無愛著。”何等名爲治世正論？地神！爾時，力尊相王爲信相大子，說是偈言：",
                    "zhushu": "",
                    "type": 2
                },
                {
                    "paragraph": "我今當說，諸王正論，爲利衆生，斷諸疑惑。一切人王、諸天天王，應當歡喜，合掌諦聽。諸王和合，集金剛山，護世四鎭，起問梵王：大師梵尊，天中自在，能除疑惑，當爲我斷。云何是人，得名爲天？云何人王，復名天子？生在人中，處王宮殿，正法治世，而名爲天？護世四王，問是事已，時梵尊師，卽說偈言：汝今雖以，此義問我，我要當爲，一切衆生，敷揚宣暢，第一勝論。因集業故，生於人中，王領國土，故稱人王。處在胎中，諸天守護，或先守護，然後入胎；雖在人中，生爲人王，以天護故，復稱天子。三十三天，各以己德，分與是人，故稱天子。神力所加，故得自在；遠離惡法，遮令不起；安住善法，脩令增廣；能令衆生，多生天上。半名人王，亦名執樂，羅剎魁膾，能遮諸惡；亦名父母，敎誨脩善，示現果報，諸天所護；善惡諸業，現在未來，現受果報，諸天所護；若有惡事，縱而不問，不治其罪，不以正敎，捨遠善法，增長惡趣，故使國中，多諸姦鬪，三十三天，各生瞋恨，由其國王，縱惡不治，壞國正法，姦詐熾盛；他方怨敵，競來侵掠；自家所有，錢財珍寶，諸惡盜賊，共來劫奪。如法治世，不行是事；若行是者，其國殄滅。譬如狂象，踏蓮花池，暴風卒起，屢降惡雨，惡星數出，日月無光，五穀果實，咸不滋茂；由王捨正，使國饑饉，天於宮殿，悉懷愁惱，由王暴虐，不脩善事，是諸天王，各相謂言：是王行惡，與惡爲伴，以造惡故，速得天瞋；以天瞋故，不久國敗，非法兵仗、姦詐鬪訟、疾疫惡病，集其國土。諸天卽便，捨離是王，令其國敗，生大愁惱。兄弟姊妹、眷屬妻子，孤逬流離，身亦滅亡；流星數墮、二日竝現；他方惡賊，侵掠其土；人民飢餓，多諸疾疫；所重大臣，捨離薨亡；象馬車乘，一念喪滅；諸家財產，國土所有，互相劫奪，刀兵而死；五星諸宿，違失常度；諸惡疾疫，流徧其國；諸受寵祿，所任大臣，及諸群僚，專行非法，如是行惡，偏受恩遇，修善法者，日日衰滅；於行惡者，而生恭敬，見修善者，心不顧錄。故使世間，三異竝起，星宿失度，降暴風雨，破壞甘露、無上正法、衆生等類，及以地肥；恭敬弊惡，毀諸善人，故天降雹、飢餓疫病；穀米果實，滋味衰減；多病衆生，充滿其國；甘羙盛果，日日損減；苦澀惡味，隨時增長。本所遊戲，可愛之處，悉皆枯悴，無可樂者；衆生所食，精妙上味，漸漸損減；食無肥膚，顏貌醜陋，氣力衰微；凡所食噉，不知厭足；力精勇猛，悉滅無有；懶惰懈怠，充滿其國；多有病苦，逼切其身；惡星變動，羅剎亂行。若有人王，行於非法，增長惡伴，損人天道，於三有中，多受苦惱，起如是等，無量惡事，皆由人王，愛著眷屬，縱之造惡，捨而不治。若爲諸天，所護生者，如是人王，終不爲是。有行善者，得生天中；行不善者，墯在三塗；三十三天，皆生焦熱，由王縱惡，捨而不治。違逆諸天，及父母勅，不能正治，則非孝子；起諸姦惡，壞國土者，不應縱捨，當正治罪。是故諸天，護持是王，以滅惡法，修習善故，現世正治，得增王位，應各爲說，善不善業，能示因果，故得爲王。諸天護持，鄰王佐助，爲自爲他，修正治國；有壞國者，應當正敎，爲命及國，修行正法，不應行惡，惡不應縱，所有餘事，不能壞國。要因多姦，然後傾敗，若起多姦，壞於國土。譬如大象，壞蓮華池；怨恨諸天，故天生惱，起諸惡事，彌滿其國，是故應隨，正法治世，以善化國，不順非法；寧捨身命，不愛眷屬，於親非親，心常平等，視親非親，和合爲一。正行名稱，流布三界，正法治國，人多行善；常以善心，仰瞻國王，能令天衆，具足充滿；是故正治，名爲人王，一切諸天，愛護人王，猶如父母，擁護其子；故令日月，五星諸宿，隨其分齊，不失常度；風雨隨時，無諸災禍，令國豐實，安樂熾盛，增益人民，諸天之衆。以是因緣，諸人王等，寧捨身命，不應爲惡，不應捨離，正法珍寶。由正法寶，世人受樂，常當親近，修正法者，聚集功德，莊嚴其身；於自眷屬，常知止足；當遠惡人，修治正法；安止衆生，於諸善法，敎勅防護，令離不善。是故國土，安隱豐樂，是王亦得，威德具足。隨諸人民，所行惡法，應當調伏，如法敎詔，是王當得，好名善譽，善能攝護，安樂衆生。",
                    "zhushu": ""
                }
            ]
        },
        {
            "name": "金光明經善集品第十二",
            "paragraphs": [
                {
                    "paragraph": "金光明經善集品第十二",
                    "zhushu": "",
                    "type": 1
                },
                {
                    "paragraph": "爾時，如來復爲地神，說往昔因緣，而作偈言：",
                    "zhushu": "",
                    "type": 2
                },
                {
                    "paragraph": "我昔曾爲，轉輪聖王，捨四大地，及以大海；又於是時，以四天下，滿中珍寶，奉上諸佛。凡所布施，皆捨所重，不見可愛，而不捨者。於過去世，無數劫中，求正法故，常捨身命。又過去世，不可議劫，有佛世尊，名曰寶勝。其佛世尊，般涅槃後，時有聖王，名曰善集，於四天下，而得自在，治正之勢，盡大海際。其王有城，名水音尊，於其城中，止住治化。夜睡夢中，聞佛功德，及見比丘，名曰寶冥，善能宣暢，如來正法，所謂金光，微妙經典，明如日中，悉能徧照。是轉輪王，夢是事已，卽尋覺寤，心喜徧身，卽出宮殿，至僧坊所，供養恭敬，諸大聖衆，問諸大德：是大衆中，頗有比丘，名曰寶冥，成就一切，諸功德不？爾時寶冥，在一窟中，安坐不動，思惟正念，讀誦如是，金光明經。時有比丘，卽將是王，至其所止，到寶冥所。時此寶冥，故在窟中，形貌殊特，威德熾然。卽示王言：是窟中者，卽是所問，寶冥比丘。能持甚深，諸佛所行，名金光明，諸經之王。時善集王，卽尋禮敬，寶冥比丘，作如是言：面如滿月，威德熾然，惟願爲我，敷演宣說，是金光明，諸經之王。時寶冥尊，卽受王請，許爲宣說，是金光明。三千大千，世界諸天，知當說法，悉生歡喜，於淨微妙，鮮絜之處，種種珍寶，廁塡其地，上妙香水，持用灑之；散諸好華，徧滿其處。王於是時，自敷法座，懸繒幡蓋，寶飾交絡，種種微妙，殊特末香，悉以奉散，大法高座。一切諸天、龍及鬼神、摩睺羅伽、緊那羅等，卽雨天上，曼陁羅華，徧散法座，滿其處所；不可思議，百千萬億，那由他等，無量諸天，一時俱來，集說法所。是時寶冥，尋從窟出，諸天卽時，以娑羅華，供養奉散，寶冥比丘。是時寶冥，淨洗身體，著淨妙衣，至法座所，合掌敬禮，是法高座；一切天王，及諸天人，雨曼陁羅、大曼陁羅、摩訶曼殊、衆妙寶華，無量百千，種種妓樂，於虛空中，不鼓自鳴。寶冥比丘，能說法者，尋上高座，結跏趺坐，卽念十方，不可思議，無量千億，諸佛世尊，於諸衆生，興大悲心；及善集王，所得王領，盡一日月，所照之處。時說法者，卽尋爲王，敷揚宣說，是妙經典。是時大王，爲聞法故，於比丘前，合掌而立，聞於正法，讚言善哉，其心悲悼，涕淚交流；尋復踊悅，心意熙怡，爲欲供養，此經典故，爾時卽提，如意珠王，爲諸衆生，發大誓願：願於今日，此閻浮提，悉雨無量，種種珍異，瑰琦七寶，及妙瓔珞，以是因緣，悉令無量，一切衆生，皆受快樂。卽於爾時，尋雨七寶，及諸寶飾，天冠耳璫，種種瓔珞、甘饌寶座，悉皆充滿，徧四天下。時王善集，卽持如是，滿四天下，無量七寶，於寶勝佛，遺法之中，以用布施，供養三寶。爾時爲王，說法比丘，於今現在，阿閦佛是；時善集王，聽受法者，今則我身，釋迦文是。我於爾時，捨此大地，滿四天下，珍寶布施，得聞如是，金光明經，聞是經已，一稱善哉，以此善根，業因緣故，身得金色，百福莊嚴，常爲無量，百千萬億，衆生等類，之所樂見；旣得見已，無有厭足。過去九十，九億千劫，常得作於，轉輪聖王；亦於無量，百千劫中，常得王領，諸小國土；不可思議，劫中常作，釋提桓因，及淨梵王；復得値遇，十力世尊，其數無量，不可稱計；所得功德，無量無邊皆由聞經，及稱善哉，如我所願，成就菩提，正法之身，我今已得。",
                    "zhushu": ""
                }
            ]
        },
        {
            "name": "金光明經鬼神品第十三",
            "paragraphs": [
                {
                    "paragraph": "金光明經鬼神品第十三",
                    "zhushu": "",
                    "type": 1
                },
                {
                    "paragraph": "佛告功德天：“若有善男子、善女人，欲以不可思議妙供養具供養過去未來現在諸佛世尊，及欲得知三世諸佛甚深行處，是人應當必定至心，隨有是經流布之處，若城邑村落舍宅空處，正念不亂，至心聽是微妙經典。”爾時，世尊欲重宣此義，而說偈言：",
                    "zhushu": "",
                    "type": 2
                },
                {
                    "paragraph": "若欲供養，一切諸佛，欲知三世，諸佛行處，應當往彼，城邑聚落，有是經處，至心聽受，是妙經典，不可思議，功德大海，無量無邊；能令一切，衆生解脫，度無量苦，諸有大海。是經甚深，初中後善，不可得說，譬喩爲比；假使恒沙、大地微塵、大海諸水、一切諸山，如是等物，不得爲喩。若入是經，卽入法性，如深法性，安住其中，卽於是典，金光明中，而得見我，釋迦牟尼。不可思議，阿僧祇劫，生天人中，常受快樂，以能信解，聽是經故，如是無量，不可思議，功德福聚，悉已得之。隨所至處，若百由旬，滿中盛火，應從中過；若至聚落，阿蘭若處，到法會所，至心聽受，聽是經故，惡夢蠱道、五星諸宿、變異災禍，一切惡事，消滅無餘。於說法處、蓮華座上，說是經典，書寫讀誦，是說法者，若下法座，爾時大衆，猶見坐處，故有說者，或佛世尊，或見佛像、菩薩色像，普賢菩薩、文殊師利、彌勒大士，及諸形像；見如是等，種種事已，尋復滅盡，如前無異。成就如是，諸功德已，而爲諸佛，之所讚歎；威德相貌，無量無邊；有大名稱，能卻怨家；他方盜賊，能令退散；勇捍多力，能破强敵；惡夢惱心，無量惡業，如是惡事，皆悉寂滅。若入軍陣，常能勝他；名聞流布，徧閻浮提；亦能摧伏，一切怨敵；遠離諸惡，修習諸善；入陣得勝，心常歡喜。大梵天王、三十三天、護世四王、金剛密迹鬼神諸王、散脂大將、禪那英鬼，及緊那羅，阿耨達龍、娑渴羅王、阿脩羅王、迦樓羅王，大辯天神、及功德天、如是上首，諸天神等，常當供養，是聽法者，生不思議，法塔之想；衆生見者，恭敬歡喜，諸天王等，亦各思惟，而相謂言：令是衆生，無量威德，皆悉成就。若能來至，是法會所，如是之人，成上善根；若有聽是，甚深經典，故嚴出往，法會之處，心生不可，思議正信，供養恭敬，無上法塔；如是大悲，利益衆生，卽是無量，深法寶器，能入甚深，無上法性。由以淨心，聽是經典，如是之人，悉已供養，過去無量，百千諸佛；以是善根，無量因緣，應當聽受，是金光明。如是衆生，常爲無量，諸天神王，之所愛護，大辯功德、護世四王、無量鬼神，及諸力士，晝夜精進，擁護四方，令無災禍，永離諸苦。釋提桓因，及日月天、閻摩羅王、風水諸神、違馱天神，及毘紐天，大辯天神，及自在天、火神等神，大力勇猛，常護世間，晝夜不離。大力鬼王、那羅延等，摩醯首羅、二十八部、諸鬼神等，散脂爲首，百千鬼神，神足大力，擁護是等，令不怖畏。金剛密迹、大鬼神王，及其眷屬，五百徒黨，一切皆是，大菩薩等，亦悉擁護，聽是經者。摩尼跋陁、大鬼神王、富那跋陁，及金毘羅，阿羅婆帝、賓頭盧伽、黃頭大神，一一諸神，各有五百，眷屬鬼神，亦常擁護，聽是經者。質多斯那、阿脩羅王，及乾闥婆、那羅羅闍，祁那娑婆、摩尼乾陁，及尼揵陁、主雨大神，大飮食神、摩訶伽咤、金色髮神、半祁鬼神，及半攴羅、車鉢羅婆、有大威德，婆那利神，曇摩跋羅、摩竭婆羅、鍼髮鬼神、繡利蜜多，勒那翅奢、摩訶婆那，及軍陁遮、劍摩舍帝，復有大神，奢羅蜜帝、醯摩跋陁、薩多琦梨、多醯波醯，阿伽跋羅、支羅摩伽、央掘摩羅，如是等神，皆有無量，神足大力，常勤擁護，聽受如是，微妙經者。阿耨達龍、娑伽羅王、目眞鄰王、伊羅鉢王，難陁龍王、跋難陁王、有如是等，百千龍王，以大神力，常來擁護，聽是經者，晝夜不離。波利羅睺、阿脩羅王、毘摩質多，及以茂脂，睒摩利子、波訶梨子、佉羅騫陁，及以揵陁，是等皆是，阿脩羅王，有大神力，常來擁護，聽是經者，晝夜不離。訶利帝南、鬼子母等、及五百神，常來擁護，聽是經者，若睡若寤。旃陁旃陁、利大鬼神、女等鳩羅、鳩羅檀提，噉人精氣，如是等神，皆有大力，常勤擁護，十方世界，受持經者。大辯天等，無量天女，功德天等，各與眷屬，地神堅牢，種植園林，果實大神，如是諸神，心生歡喜，悉來擁護，愛樂親近，是經典者。於諸衆生，增命色力，功德威貌，莊嚴倍常；五星諸宿、變異災怪，皆悉能滅，無有遺餘；夜臥惡夢，寤則憂悴，如是惡事，皆悉滅盡。地神大力，勢分甚深，是經力故，能變其味；如是大地，至金剛際，厚十六萬，八千由旬，其中氣味，無不徧有，悉令涌出，潤益衆生。是經力故，能令地味，悉出地上，厚百由旬，亦令諸天，大得精氣，充益身力，歡喜快樂。閻浮提內，所有諸神，心生歡喜，受樂無量；是經力故，諸天歡喜，百穀果實，皆悉滋茂，園苑叢林，其華開敷，香氣馝馚，充溢彌滿；百草樹木，生長端直，其體柔軟，無有斜戾。閻浮提內，所有龍女，其數無量，不可思議，心生歡喜，踊躍無量，在在處處，莊嚴華池，於其池中，生種種華：優鉢羅華、波頭摩華、拘物頭華、分陁利華；於自宮殿，除諸雲霧，令虛空中，無有塵翳，諸方淸徹，淨潔明了；日王赫焰，放千光明，歡喜踊躍，照諸闇蔽，閻浮檀金，以爲宮殿，止住其中，威德無量，日之天子，及以月天聞是經故，精氣充實，是日天子，出閻浮提，心生歡喜，放於無量，光明明網，徧照諸方；卽於出時，放大光網，開敷種種，諸池蓮華。閻浮提內，無量果實，隨時成熟，飽諸衆生。是時日月，所照殊勝；星宿正行，不失度數；風雨隨時，豐實熾盛；多饒財寶，無所乏少。是金光明，微妙經典，隨所流布，讀誦之處，其國土境，卽得增益，如上所說，無量功德。",
                    "zhushu": ""
                }
            ]
        },
        {
            "name": "金光明經授記品第十四",
            "paragraphs": [
                {
                    "paragraph": "金光明經授記品第十四",
                    "zhushu": "",
                    "type": 1
                },
                {
                    "paragraph": "爾時，如來將欲爲是信相菩薩及其二子銀相、銀光，授阿耨多羅三藐三菩提記。是時卽有十千天子，威德熾王而爲上首，俱從忉利來至佛所，頂禮佛足卻坐一面。爾時，佛告信相菩薩：“汝於來世，過無量無邊百千萬億不可稱計那由他劫，金照世界，當成阿耨多羅三藐三菩提，號金寶蓋山王如來、應供、正徧知、明行足、善逝、世間解、無上士、調御丈夫、天人師、佛、世尊。乃至是佛般涅槃後，正法像法皆滅盡已，長子銀相，當於是界次補佛處，世界爾時轉名淨幢佛名閻浮檀金幢光照明如來、應供、正徧知、明行足、善逝、世間解、無上士、調御丈夫、天人師、佛、世尊。乃至是佛般涅槃後，正法像法悉滅盡已，次子銀光，復於是後次補佛處，世界名字如本不異，佛號曰金光照如來、應供、正徧知、明行足、善逝、世間解、無上士、調御丈夫、天人師、佛、世尊。”是十千天子，聞三大士得受記莂，復聞如是金光明經，聞已歡喜生殷重心，心無垢累如淨琉璃，淸淨無礙猶如虛空。爾時，如來知是十千天子善根成熟，卽便與授菩提道記：“汝等天子！於當來世，過阿僧祇百千萬億那由他劫，於是世界，當成阿耨多羅三藐三菩提，同共一家一姓一名，號曰靑目優鉢羅華香山如來、應供、正遍知、明行足、善逝、世間解、無上士、調御丈夫、天人師、佛、世尊，如是次第出現於世，凡一萬佛。”爾時，道場菩提樹神名等增益，白佛言：“世尊！是十千天子，於忉利宮爲聽法故故來集此，云何如來便與授記？世尊！我未曾聞是諸天子修行具足六波羅蜜，亦未曾聞捨於手足頭目髓腦、所愛妻子財寶穀帛、金銀琉璃硨磲碼碯、眞珠珊瑚珂貝璧玉、甘饌飮食衣服臥具、病瘦醫藥象馬車乘、殿堂屋宅園林泉池奴婢僕使，如餘無量百千菩薩，以種種資生供養之具，恭敬供養過去無量百千萬億那由他等諸佛世尊。如是菩薩於未來世，亦捨無量所重之物頭目髓腦所愛妻子財寶穀帛乃至僕使，次第修行，成就具足六波羅蜜，成就是已備修苦行，動經無量無邊劫數，然後方得受菩提記。世尊！是天子等何因何緣，修行何等勝妙善根，從彼天來暫得聞法便得受記？惟願世尊，爲我解說斷我疑網。”爾時，佛告樹神：“善女天！皆有因緣，有妙善根，以隨相修。何以故？以是天子於所住處捨五欲樂，故來聽是金光明經，旣聞法已，於是經中淨心殷重如說修行，復得聞此三大菩薩受於記莂，亦以過去本昔發心誓願因緣，是故我今皆與受記，於未來世，當成阿耨多羅三藐三菩提。”",
                    "zhushu": ""
                }
            ]
        },
        {
            "name": "金光明經除病品第十五",
            "paragraphs": [
                {
                    "paragraph": "金光明經除病品第十五",
                    "zhushu": "",
                    "type": 1
                },
                {
                    "paragraph": "佛告道場菩提樹神：“善女天！諦聽，諦聽！善持憶念，我當爲汝演說往昔誓願因緣。過去無量不可思議阿僧祇劫，爾時，有佛出現於世，名曰寶勝如來、應供、正徧知、明行足、善逝、世間解、無上士、調御丈夫、天人師、佛、世尊。善女天！爾時，是佛般涅槃後，正法滅已，於像法中，有王名曰天自在光王，修行正法如法治世，人民和順孝養父母。是王國中有一長者名曰持水，善知醫方救諸病苦，方便巧知四大增損。善女天！爾時，持水長者家中，後生一子名曰流水，體貌殊勝端正第一，形色微妙威德具足，受性聰敏善解諸論，種種技藝書疏算計無不通達。是時國內天降疫病，有無量百千諸衆生等，皆無免者，爲諸苦惱之所逼切。善女天！爾時，流水長者子，見是無量百千衆生受諸苦惱故，爲是衆生生大悲心，作是思惟：‘如是無量百千衆生受諸苦惱。我父長者，雖善醫方能救諸苦，方便巧知四太增損，年已衰邁老耄枯悴，皮緩面皺羸瘦顫掉，行來往反要因几杖，困頓疲乏不能至彼城邑聚落；而是無量百千衆生，復遇重病無能救者，我今當至大醫父所諮問治病醫方秘法，諮稟知已，當至城邑聚落村舍治諸衆生種種重病，悉令得脫無量諸苦。’時，長者子思惟是已，卽至父所頭面著地，爲父作禮叉手卻住，以四大增損而問於父，卽說偈言：",
                    "zhushu": "",
                    "type": 2
                },
                {
                    "paragraph": "云何當知，四大諸根，衰損代謝，而得諸病？云何當知，飮食時節，若食食已，身火不滅？云何當知，治風及熱，水過肺病，及以等分？何時動風、何時動熱、何時動水，以害衆生？時父長者，卽以偈頌，解說醫方，而荅其子：三月是夏，三月是秋，三月是冬，三月是春，是十二月，三三而說，從如是數，一歲四時；若二二說，足滿六時；三三本攝，二二現時，隨是時節，消息飮食，是能益身，醫方所說。隨時歲中，諸根四大，代謝增損，令身得病。有善醫師，隨順四時，三月將養，調和六大，隨病飮食，及以湯藥。多風病者，夏則發動；其熱病者，秋則發動；等分病者，冬則發動；其肺病者，春則增劇。有風病者，夏則應服，肥膩醎酢，及以熱食；有熱病者，秋服冷甜，等分冬服，甜酢肥膩；肺病春服，肥膩辛熱，飽食然後，則發肺病；於食消時，則發熱病；食消已後，則發風病，如是四大，隨三時發。風病羸損，補以酥膩；熱病下藥，服訶梨勒；等病應服，三種妙藥，所謂甜辛，及以酥膩；肺病應服，隨能吐藥，若風熱病，肺病等分，違時而發，應當任師，籌量隨病，飮食湯藥。",
                    "zhushu": "",
                    "type": 2
                },
                {
                    "paragraph": "善女天！爾時，流水長者子，問其父醫四大增損，因是得了一切醫方。時，長者子知醫方已，徧至國內城邑聚落，在在處處隨有衆生病苦者所，軟言慰喩作如是言：‘我是醫師，我是醫師，善知方藥，今當爲汝療治救濟悉令除愈。’善女天！爾時，衆生聞長者子軟言慰喩許爲治病，心生歡喜踊躍無量。時，有百千無量衆生，遇極重病，直聞是言，心歡喜故，種種所患卽得除差，平復如本氣力充實。善女天！復有無量百千衆生，病苦深重難除差者，卽共來至長者子所，時，長者子卽以妙藥授之令服，服已除差亦得平復。善女天！是長者子，於其國內治諸衆生所有病苦悉得除差。”",
                    "zhushu": ""
                }
            ]
        },
        {
            "name": "金光明經流水長者子品第十六",
            "paragraphs": [
                {
                    "paragraph": "金光明經流水長者子品第十六",
                    "zhushu": "",
                    "type": 1
                },
                {
                    "paragraph": "佛告樹神：爾時，流水長者子，於天自在光王國內，治一切衆生無量苦患已，令其身體平復如本，受諸快樂；以病除故多設福業，修行布施，尊重恭敬是長者子，作如是言：“善哉，長者！能大增長福德之事，能益衆生無量壽命，汝今眞是大醫之王，善治衆生無量重病，必是菩薩善解方藥。”善女天！時，長者子有妻名曰水空龍藏，而生二子：一名水空，二名水藏。時，長者子將是二子，次第遊行城邑聚落，最後到一大空澤中，見諸虎狼狐犬鳥獸多食肉血，悉皆一向馳奔而去。時，長者子作是念言：“是諸禽獸何因緣故一向馳走？我當隨後逐而觀之。”時，長者子遂便隨逐，見有一池其水枯涸，於其池中多有諸魚，時，長者子見是魚已生大悲心。時，有樹神示現半身，作如是言：“善哉，善哉！大善男子。此魚可愍，汝可與水，是故號汝名爲流水。復有二緣名爲流水：一能流水，二能與水。汝今應當隨名定實。”時，長者子問樹神言：“此魚頭數爲有幾所？”樹神荅言：“其數具足足滿十千。”善女天！爾時，流水聞是數已，倍復增益生大悲心。善女天！時，此空池爲日所曝唯少水在，是十千魚將入死門，四向宛轉，見是長者心生恃賴，隨是長者所至方面，隨逐瞻視目未曾捨。是時，長者馳趣四方，推求索水了不能得，便四顧望，見有大樹尋取枝葉，還到池上與作陰涼。作陰涼已，復更推求是池中水本從何來？卽出四向周徧求覓莫知水處。復更疾走遠至餘處，見一大河名曰水生。爾時，復有諸餘惡人，爲捕此魚故，於上流懸險之處，決棄其水不令下過；然其決處懸險難補，計當修治經九十日，百千人功猶不能成，況我一身？時，長者子速疾還反至大王所，頭面禮拜卻住一面，合掌向王說其因緣，作如是言：“我爲大王國土人民治種種病，漸漸遊行至彼空澤，見有一池其水枯涸，有十千魚爲日所曝，今日困厄將死不夂。惟願大王，借二十大象令得負水濟彼魚命，如我與諸病人壽命。”爾時，大王卽勅大臣，速疾供給。爾時，大臣奉王告勅，語是長者：“善哉，大士！汝今自可至象廏中隨意選取，利益衆生令得快樂。”是時，流水及其二子，將二十大象，從治城人借索皮囊，疾至彼河上流決處，盛水象負，馳疾奔還至空澤池，從象背上下其囊水寫置池中，水遂彌滿還復如本。時，長者子於池四邊，彷徉而行，是魚爾時亦復隨逐循岸而行。時，長者子復作是念：“是魚何緣隨我而行？是魚必爲飢火所惱，復欲從我求索飮食，我今當與。”善女天！爾時，流水長者子，告其子言：“汝取一象最大力者，速至家中啓父長者：‘家中所有可食之物，乃至父母飮噉之分，及以妻子奴婢之分，一切聚集悉載象上急速來還。’”爾時，二子如父敎勅，乘最大象往至家中，白其祖父說如上事。爾時，二子收取家中可食之物，載象背上疾還父所至空澤池。時，長者子見其子還心生歡喜踊躍無量，從子邊取飮食之物散著池中，與魚食已卽自思惟：“我今已能與此魚食令其飽滿，未來之世當施法食。”復更思惟：“曾聞過去空閑之處有一比丘，讀誦大乘方等經典，其經中說，若有衆生臨命終時，得聞寶勝如來名號卽生天上，我今當爲是十千魚解說甚深十二因緣，亦當稱說寶勝佛名。”時，閻浮提中有二種人：一者深信大乘方等，二者毀呰不生信樂。時，長者子作是思惟：“我今當入池水之中，爲是諸魚說深妙法。”思惟是已，卽便入水作如是言：“南無過去寶勝如來、應供、正徧知、明行足、善逝、世間解、無上士、調御丈夫、天人師、佛、世尊。寶勝如來本往昔時，行菩薩道作是誓願：‘若有衆生，於十方界臨命終時聞我名者，當令是輩卽命終已，尋得上生三十三天。’”爾時，流水復爲是魚，解說如是甚深妙法，所謂無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱。善女天！爾時，流水長者子及其二子，說是法已卽共還家。是長者子復於後時，賓客聚會醉酒而臥。爾時，其地卒大震動，時，十千魚同日命終，旣命終已生忉利天。旣生天已作是思惟：“我等以何善業因緣，得生於此忉利天中？”復相謂言：“我等先於閻浮提內，墯畜生中受於魚身，流水長者子，與我等水及以飮食，復爲我等解說甚深十二因緣，幷稱寶勝如來名號，以是因緣令我等輩得生此天。是故我等今當往至長者子所報恩供養。”爾時，十千天子從忉利天下閻浮提，至流水長者子大醫王家。時，長者子在樓屋上露臥眠睡。是十千天子，以十千眞珠天妙瓔珞置其頭邊，復以十千置其足邊，復以十千置右脅邊，復以十千置左脅邊；雨曼陁羅華、摩訶曼陁羅華，積至于膝；作種種天樂出妙音聲。閻浮提中，有睡眠者皆悉覺寤，流水長者子亦從睡寤。是十千天子，於上空中飛騰遊行，於天自在光王國內，處處皆雨天妙蓮華，是諸天子復至本處空澤池所復雨天華，便從此沒還忉利宮，隨意自在受天五欲。時，閻浮提過是夜已，天自在光王，問諸大臣：“昨夜何緣，示現如是淨妙瑞相有大光明？”大臣荅言：“大王當知，忉利諸天於流水長者子家，雨四十千眞珠瓔珞及不可計曼陁羅華。”王卽告臣：“卿可往至彼長者家，善言誘喩喚令使來。”大臣受勅卽至其家，宣王敎令喚是長者。是時，長者尋至王所。王問長者：“何緣示現如是瑞相？”長者子言：“我必定知是十千魚其命已終。”時，大王言：“今可遣人審實是事。”爾時，流水尋遣其子至彼池所，看是諸魚死活定實。爾時，其子聞是語已，向於彼池旣至池已，見其池中多有摩訶曼陁羅華，積聚成𧂐，其中諸魚悉皆命終。見已卽還白其父言：“彼諸魚等悉已命終。”爾時，流水知是事已，復至王所作如是言：“是十千魚悉皆命終。”王聞是已心生歡喜。爾時，世尊告道場菩提樹神：“善女天！欲知爾時流水長者子，今我身是；長子水空，今羅睺羅是；次子水藏，今阿難是；時，十千魚者，今十千天子是。是故我今爲其授阿耨多羅三藐三菩提記。爾時，樹神現半身者，今汝身是。”",
                    "zhushu": ""
                }
            ]
        },
        {
            "name": "金光明經捨身品第十七",
            "paragraphs": [
                {
                    "paragraph": "金光明經捨身品第十七",
                    "zhushu": "",
                    "type": 1
                },
                {
                    "paragraph": "爾時，道場菩提樹神復白佛言：“世尊！我聞世尊過去修行菩薩道時，具受無量百千苦行，捐捨身命肉血骨髓，惟願世尊，少說往昔苦行因緣，爲利衆生受諸快樂。”爾時，世尊卽現神足，神足力故令此大地六種震動，於大講堂衆會之中，有七寶塔從地涌出，衆寶羅網彌覆其上。爾時，大衆見是事已生希有心。爾時，世尊卽從座起禮拜是塔，恭敬圍繞還就本座。爾時，道場菩提樹神白佛言：“世尊！如來世雄出現於世，常爲一切之所恭敬，於諸衆生最勝最尊，何因緣故禮拜是塔？”佛言：“善女天！我本修行菩薩道時，我身舍利安止是塔，因由是身令我早成阿耨多羅三藐三菩提。”爾時，佛告尊者阿難：“汝可開塔取中舍利示此大衆，是舍利者，乃是無量六波羅蜜功德所熏。”爾時，阿難聞佛敎勅卽往塔所，禮拜供養開其塔戶，見其塔中有七寶函，以手開函，見其舍利色妙紅白，而白佛言：“世尊！是中舍利其色紅白。”佛告阿難：“汝可持來，此是大士眞身舍利。”爾時，阿難卽擧寶函，還至佛所持以上佛。爾時，佛告一切大衆：“汝等今可禮是舍利，此舍利者是戒定慧之所熏修，甚難可得最上福田。”爾時，大衆聞是語已，心懷歡喜卽從座起，合掌敬禮大士舍利。爾時，世尊欲爲大衆斷疑網故，說是舍利往昔因緣：阿難！過去之世有王名曰摩訶羅陁，脩行善法善治國土無有怨敵。時有三子端正微妙，形色殊特，威德第一：第一大子名曰摩訶波那羅，次子名曰摩訶提婆，小子名曰摩訶薩埵。是三王子，於諸園林遊戲觀看，次第漸到一大竹林憩駕止息。第一王子作如是言：“我於今日心甚怖懅，於是林中將無衰損？”第二王子復作是言：“我於今日不自惜身，但離所愛心憂愁耳。”第三王子復作是言：“我於今日獨無怖懅亦無愁惱，山中空寂神仙所讚，是處閑靜能令行人安隱受樂。”時，諸王子說是語已，轉復前行見有一虎，適產七日而有七子，圍繞周帀飢餓窮悴，身體羸瘦命將欲絕。第一王子見是虎已，作如是言：“怪哉！此虎產來七日，七子圍繞不得求食，若爲飢逼必還噉子。”第三王子言：“此虎經常所食何物？”第一王子言：“此虎唯食新熱肉血。”第三王子言：“君等誰能與此虎食？”第二王子言：“此虎飢餓身體羸瘦，窮困頓乏餘命無幾，不容餘處爲其求食，設餘求者命必不濟，誰能爲此不惜身命？”第一王子言：“一切難捨不過己身。”第二王子言：“我等今者以貪惜故，於此身命不能放捨，智慧薄少故於是事而生驚怖。若諸大士欲利益他，生大悲心爲衆生者，捨此身命不足爲難。”時，諸王子心大愁憂，夂住視之目未曾捨，作是觀已尋便離去。爾時，第三王子作是念言：“我今捨身時已到矣。何以故？我從昔來多棄是身都無所爲，亦常愛護處之屋宅，又復供給衣服飮食臥具醫藥、象馬車乘，隨時將養令無所乏，而不知恩反生怨害，然復不免無常敗壞。復次是身不堅無所利益，可惡如賊猶若行廁。我於今日，當使此身作無上業，於生死海中作大橋梁。復次若捨此身，卽捨無量癰疽瘭疾百千怖畏。是身唯有大小便利；是身不堅如水上沫；是身不淨多諸蟲戶；是身可惡筋纏血塗，皮骨髓腦共相連持；如是觀察甚可患厭，是故我今應當捨離，以求寂滅無上涅槃，永離憂患無常變異，生死休息無諸塵累，無量禪定智慧功德，具足成就微妙法身，百福莊嚴諸佛所讚，證成如是無上法身，與諸衆生無量法樂。”是時，王子勇猛堪任，作是大願，以上大悲熏脩其心，慮其二兄心懷怖懅，或恐固遮爲作留難，卽便語言：“兄等今者可與眷屬還其所止。”爾時，王子摩訶薩埵，還至虎所脫身衣裳置竹枝上，作是誓言：“我今爲利諸衆生故，證於最勝無上道故，大悲不動捨難捨故，爲求菩提智所讚故，欲度三有諸衆生故，欲滅生死怖畏熱惱故。”是時，王子作是誓已，卽自放身臥餓虎前；是時，王子以大悲力故，虎無能爲。王子復作如是念言：“虎今羸瘦身無勢力，不能得我身血肉食。”卽起求刁，周徧求之了不能得，卽以乾竹剌頸出血，於高山上投身虎前。是時，大地六種震動，日無精光，如羅睺羅阿脩羅王捉持障蔽，又雨雜華種種妙香。時，虛空中有諸餘天，見是事已心生歡喜歎未曾有，讚言：“善哉，善哉！大士！汝今眞是行大悲者，爲衆生故能捨難捨，於諸學人第一勇健，汝已爲得諸佛所讚，常樂住處，不夂當證無惱無熱淸涼涅槃。”是虎爾時見血流出污王子身，卽便舐血噉食其肉唯留餘骨。爾時，第一王子見地大動，爲第二王子而說偈言：",
                    "zhushu": "",
                    "type": 2
                },
                {
                    "paragraph": "震動大地，及以大海，日無精光，如有覆蔽；於上虛空，雨諸華香，必是我弟，捨所愛身。",
                    "zhushu": "",
                    "type": 2
                },
                {
                    "paragraph": "第二王子復說偈言：",
                    "zhushu": "",
                    "type": 2
                },
                {
                    "paragraph": "彼虎產來，已經七日，七子圍繞，窮無飮食，氣力羸損，命不云遠，小弟大悲，知其窮悴，懼不堪忍，還食其子，恐定捨身，以救彼命。",
                    "zhushu": "",
                    "type": 2
                },
                {
                    "paragraph": "時，二王子心大愁怖，涕泣悲歎容貌憔悴，復共相將還至虎所，見弟所著帔服衣裳，皆悉在一竹枝之上，骸骨髮爪布散狼藉，流血處處徧污其地；見已悶絕不自勝持，投身骨上良夂乃蘇，卽起擧首號天而哭：“我弟幼稚才能過人，特爲父母之所愛念，奄忽捨身以飼餓虎。我今還宮，父母設問當云何荅？我寧在此倂命一處，不忍見是骸骨髮爪，何心捨離還見父母妻子眷屬朋友知識？”時，二王子悲號懊惱漸捨而去。時，小王子所將侍從，各散諸方互相謂言：“今者我天爲何所在？”爾時，王妃於睡眠中，夢乳被割牙齒墯落，得三鴿雛一爲鷹食。爾時，王妃大地動時卽便驚寤，心生愁怖而說偈言：",
                    "zhushu": "",
                    "type": 2
                },
                {
                    "paragraph": "今日何故，大地大水，一切皆動；物不安所，日無精光，如有覆蔽？我心憂苦，目睫瞤動，如我今者，所見瑞相，必有災異，不祥苦惱。",
                    "zhushu": "",
                    "type": 2
                },
                {
                    "paragraph": "於是王妃說是偈已，時，有靑衣在外已聞王子消息，心驚惶怖尋卽入內，啓白王妃作如是言：“向者在外聞諸侍從推覓王子不知所在。”王妃聞已生大憂惱，涕泣滿目至大王所：“我於向者傳聞外人，失我最小所愛之子。”大王聞已而復悶絕，悲哽苦惱抆淚而言：“如何今日失我心中所愛重者？”爾時，世尊欲重宣此義，而說偈言：",
                    "zhushu": "",
                    "type": 2
                },
                {
                    "paragraph": "我於往昔，無量劫中，捨所重身，以求菩提。若爲國王，及作王子，常捨難捨，以求菩提。我念宿命，有大國王，其王名曰，摩訶羅陁；是王有子，能大布施，其子名曰，摩訶薩埵；復有二兄，長者名曰，大波那羅，次名大天。三人同遊，至一空山，見新產虎，飢窮無食。時勝大士，生大悲心：我今當捨，所重之身，此虎或爲，飢餓所逼，儻能還食，自所生子。卽上高山，自投虎前，爲令虎子，得全性命。是時大地，及諸大山，皆悉震動；驚諸蟲獸，虎狼師子，四散馳走；世間皆闇，無有光明。是時二兄，故在竹林，心懷憂惱，愁苦涕泣，漸漸推求，遂至虎所，見虎虎子，血污其口。又見骸骨，髮毛爪齒，處處逬血，狼藉在地。時二王子，見是事已，心更悶絕，自躄於地，以灰塵土，自塗坌身，忘失正念，生狂癡心。所將侍從，睹見是事，亦生悲慟，失聲號哭，互以冷水，共相噴灑，然後蘇息，而復得起。是時王子，當捨身時，正値後宮，妃后采女，眷屬五百，共相娛樂。王妃是時，兩乳汁出，一切肢節，痛如鍼剌，心生愁惱，似喪愛子。於是王妃，疾至王所，其聲微細，悲泣而言：大王今當，諦聽諦聽，憂愁盛火，今來燒我；我今二乳，俱時汁出，身體苦切，如被鍼剌。我見如是，不祥瑞相，恐更不復，見所愛子；今以身命，奉上大王，願速遣人，求覓我子。夢三鴿雛，在我懷抱，其最小者，可適我心；有鷹飛來，奪我而去；夢是事已，卽生憂惱。我今愁怖，恐命不濟，願速遣人，推求我子。是時王妃，說是語已，卽時悶絕，而復躄地。王聞是語，復生憂惱，以不得見，所愛子故；其王大臣，及諸眷屬，悉皆聚集，在王左右，哀哭悲號，聲動天地。爾時城內，所有人民，聞是聲已，驚愕而出，各相謂言，今是王子，爲活來耶？爲已死亡？如是大士，常出軟語，爲衆所愛，今難可見。已有諸人，入林推求，不久自當，得定消息。諸人爾時，慞惶如是，而復悲號，哀動神祇。爾時大王，卽從座起，以水灑妃，良久乃蘇。還得正念，微聲問王：我子今者，爲死活耶？爾時王妃，念其子故，倍復懊惱，心無暫捨：可惜我子，形色端正，如何一旦，捨我終亡？云何我身，不先薨沒，而見如是，諸苦惱事？善子妙色，猶淨蓮華，誰壞汝身，使令分離？將非是我，昔日怨讎，挾本業緣，而殺汝耶？我子面目，淨如滿月，不圖一旦，遇斯禍對，寧使我身，破碎如塵，不令我子，喪失身命。我所見夢，已爲得報，直我無情，能堪是苦？如我所夢，牙齒墯落，二乳一時，汁自流出，必定是我，失所愛子；夢三鴿雛，鷹奪一去，三子之中，必定失一。爾時大王，卽告其妃，我今當遣，大臣使者，周徧東西，推求覓子，汝今且可，莫大憂愁。大王如是，慰喩妃己，卽便嚴駕，出其宮殿。心生愁惱，憂苦所切，雖在大衆，顏貌憔悴，卽出其城，覓所愛子，爾時亦有，無量諸人，哀號動地，尋從王後。是時大王，旣出城已，四向顧望，求覓其子，煩惋心亂，靡知所在；最後遙見，有一信來，頭蒙塵土，血污其衣，灰糞塗身，悲號而至。爾時大王，摩訶羅陁，見是使已，倍生懊惱，擧首號叫，仰天而哭。先所遣臣，尋復來至，旣至王所，作如是言：願王莫愁，諸子猶在，不夂當至，令王得見。須臾之頃，復有臣來，見王愁苦，顏貌憔悴，身所著衣，垢膩塵污：大王當知，一子已終；二子雖存，哀悴無賴。第三王子，見虎新產，飢窮七日，恐還食子；見是虎已，深生悲心，發大誓願：當度衆生，於未來世，證成菩提。卽上高處，投身虎前，虎飢所逼，便起噉食，一切血肉，已爲都盡，唯有骸骨，狼藉在地。是時大王，聞臣語已，轉復悶絕，失念躄地，憂愁盛火，熾然其身；諸臣眷屬，亦復如是，以水灑王，良夂乃蘇，復起擧首，號天而哭。復有臣來，而白王言：向於林中，見二王子，愁憂苦毒，悲號涕泣，迷悶失志，自投於地；臣卽求水，灑其身上，良夂之頃，乃還蘇息。望見四方，大火熾然，扶持暫起，尋復躄地，擧首悲哀，號天而哭，乍復讚歎，其弟功德。是時大王，以離愛子，其心迷悶，氣力惙然，憂惱涕泣，竝復思惟：是最小者，我所愛重；無常大鬼，奄便呑食；其餘二子，今雖存在，而爲憂火，之所焚燒，或能爲是，喪失命根。我宜速往，至彼林中，迎載諸子，急還宮殿；其母在後，憂苦逼切，心肝分裂，或能失命，若見二子，慰喩其心，可使終保，餘年壽命。爾時大王，駕乘名象，與諸侍從，欲至彼林，卽於中路，見其二子，號天扣地，稱弟名字。時王卽前，抱持二子，悲號涕泣，隨路還宮，速令二子，覲見其母。佛告樹神：汝今當知，爾時王子，摩訶薩埵，捨身飼虎，今我身是；爾時大王，摩訶羅陀，於今父王，輸頭檀是；爾時王妃，今摩耶是；第一王子，今彌勒是；第二王子，今調達是；爾時虎者，今瞿夷是；時虎七子，今五比丘，及舍利弗，目犍連是。爾時大王，摩訶羅陁，及其妃后，悲號涕泣，悉皆脫身，御服瓔珞與諸大衆，往竹林中，收其舍利，卽於此處，起七寶塔。是時王子，摩訶薩埵，臨捨命時，作是誓願：願我舍利，於未來世，過筭數劫，常爲衆生，而作佛事。",
                    "zhushu": "",
                    "type": 2
                },
                {
                    "paragraph": "說是經時，無量阿僧祇諸天及人，發阿耨多羅三藐三菩提心。“樹神！是名禮塔往昔因緣。”爾時，佛神力故，是七寶塔卽沒不現。",
                    "zhushu": ""
                }
            ]
        },
        {
            "name": "金光明經讚佛品第十八",
            "paragraphs": [
                {
                    "paragraph": "金光明經讚佛品第十八",
                    "zhushu": "",
                    "type": 1
                },
                {
                    "paragraph": "爾時，無量百千萬億諸菩薩衆，從此世界至金寶蓋山王如來國土，到彼土已五體投地，爲佛作禮卻住一面，合掌向佛異曰同音，而讚歎曰：",
                    "zhushu": "",
                    "type": 2
                },
                {
                    "paragraph": "如來之身，金色微妙，其明照耀，如金山王；身淨柔軟，如金蓮華；無量妙相，以自莊嚴；隨形之好，光飾其體；淨絜無比，如紫金山；圓足無垢，如淨滿月；其音淸徹，妙如梵聲，師子吼聲、大雷震聲，六種淸淨，微妙音聲；迦陵頻伽，孔雀之聲，淸淨無垢，威德具足；百福相好，莊嚴其身，光明遠照，無有齊限，智慧寂滅，無諸愛習。世尊成就，無量功德，譬如大海，須彌寶山，爲諸衆生，生憐愍心，於未來世，能與快樂。如來所說，第一深義，能令衆生，寂滅安隱；能與衆生，無量快樂；能演無上，甘露妙法；能開無上，甘露法門；能入一切，無患窟宅；能令衆生，悉得解脫，度於三有，無量苦海，安住正道，無諸憂苦。如來世尊，功德智慧，大慈悲力，精進方便，如是無量，不可稱計，我等今者，不能說有，諸天世人，於無量劫，盡思度量，不能得知，如來所有，功德智慧，無量大海，一滴少分。我今略讚，如來功德，百千億分，不能宣一；若我功德，得聚集者，迴與衆生，證無上道。",
                    "zhushu": "",
                    "type": 2
                },
                {
                    "paragraph": "爾時，信相菩薩卽於此會從座而起，偏袒右肩右膝著地，合掌向佛而說讚言：",
                    "zhushu": "",
                    "type": 2
                },
                {
                    "paragraph": "世尊百福，相好微妙，功德千數，莊嚴其身，色淨遠照，視之無厭；如日千光，彌滿虛空，光明熾盛，無量無邊；猶如無數，珍寶大聚，其明五色，靑紅赤白，琉璃頗梨，如融眞金，光明赫弈，通徹諸山，悉能遠照，無量佛土；能滅衆生，無量苦惱，又與衆生，上妙快樂。諸根淸淨，微妙第一，衆生見者，無有厭足。髮紺柔軟，猶孔雀項，如諸蜂王，集在蓮華；淸淨大悲，功德莊嚴，無量三昧，及以大慈，如是功德，悉以聚集；相好妙色，嚴飾其身，種種功德，助成菩提，如來悉能，調伏衆生，令心柔軟，受諸快樂；種種深妙，功德莊嚴；亦爲十方，諸佛所讚，其光遠照，徧於諸方，猶如日月，充滿虛空；功德成就，如須彌山，在在示現，於諸世界。齒白齊密，猶如珂雪；其德如日，處空明顯；眉間毫相，右旋宛轉，光明流出，如琉璃珠，其色微妙，如日處空。",
                    "zhushu": "",
                    "type": 2
                },
                {
                    "paragraph": "爾時，道場菩提樹神復說讚曰：",
                    "zhushu": "",
                    "type": 2
                },
                {
                    "paragraph": "南無淸淨，無上正覺，甚深妙法，隨順覺了，遠離一切，非法非道，獨拔而出，成佛正覺。知有非有，本性淸淨，希有希有，如來功德；希有希有，如來大海；希有希有，如須彌山；希有希有，佛無邊行；希有希有，佛出於世，如優曇華，時一現耳；希有如來，無量大悲，釋迦牟尼，爲人中日，爲欲利益，諸衆生故，宣說如是，妙寶經典。善哉如來，諸根寂滅，而復遊入，善寂大城；無垢淸淨，甚深三昧，入於諸佛，所行之處；一切聲聞，身皆空寂，兩足世尊，行處亦空。如是一切，無量諸法，推本性相，亦皆空寂；一切衆生，性相亦空，狂愚心故，不能覺知。我常念佛，樂見世尊，常作誓願，不離佛日。我常於地，長跪合掌，其心戀慕，欲見於佛；我常脩行，最上大悲，哀泣雨淚，欲見於佛；我常渴仰，欲見於佛，爲是事故，憂火熾然；惟願世尊，賜我慈悲，淸冷法水，以滅是火。世尊慈愍，悲心無量，願賜我身，常得見佛。世尊常護，一切人天，是故我今，渴仰欲見。聲聞之身，猶如虛空，焰幻響化，如水中月；衆生之性，如夢所見，如來行處，淨如琉璃，入於無上，甘露法處，能與衆生，無量快樂。如來行處，微妙甚深，一切衆生，無能知者；五通神仙，及諸聲聞，一切緣覺，亦不能知。我今不疑，佛所行處，惟願慈悲，爲我現身。爾時世尊，從三昧起，以微妙音，而讚歎言：善哉善哉！樹神善女，汝於今日，快說是言，一切衆生，若聞此法，皆入甘露，無生法門。",
                    "zhushu": ""
                }
            ]
        },
        {
            "name": "金光明經囑累品第十九",
            "paragraphs": [
                {
                    "paragraph": "金光明經囑累品第十九",
                    "zhushu": "",
                    "type": 1
                },
                {
                    "paragraph": "爾時，釋迦牟尼佛從三昧起現大神力，以右手摩諸菩薩摩訶薩頂，與諸天王及諸龍王、二十八部散脂鬼神大將軍等，而作是言：“我於無量百千萬億恒河沙劫，脩習是金光明微妙經典，汝等當受持讀誦廣宣此法，復於閻浮提內無令斷絕。若有善男子、善女人，於未來世中有受持讀誦此經典者，汝等諸天常當擁護，當知是人於未來世無量百千人天之中常受快樂，於未來世値遇諸佛，疾得證成阿耨多羅三藐三菩提。”",
                    "zhushu": "",
                    "type": 2
                },
                {
                    "paragraph": "爾時，諸大菩薩及天龍王二十八部散脂大將等，卽從座起到於佛前，五體投地俱發聲言：“如世尊勅，當具奉行。”如是三白：“如世尊勅，當具奉行。”於是散脂大將等，而白佛言：“如世尊勅，若未來世中有受持是經，若自書若使人書，我當與此二十八部諸鬼神等，常當隨侍擁護隱蔽其身，是說法者皆悉消滅諸惡令得安隱，願不有慮。”",
                    "zhushu": "",
                    "type": 2
                },
                {
                    "paragraph": "爾時，釋迦牟尼佛現大神力，十方無量世界悉皆六種震動，是時，諸佛皆大歡喜；囑累是經故，讚羙持法者，現無量神力。於是無量無邊阿僧祇菩薩摩訶薩大衆及信相菩薩，金光、金藏、常悲、法上等，及四天大王、十千天子，與道場菩提樹神、堅牢地神及一切世間天人阿脩羅等，聞佛所說，皆發無上菩提之道，踊躍歡喜作禮而去。",
                    "zhushu": ""
                }
            ]
        }
    ]
}