{
  "name": "鬼谷子",
  "author": "战国・鬼谷子",
  "chapters": [
    {
      "name": "捭阖",
      "content": [
        "粤若稽古圣人之在天地间也，为众生之先，观阴阳之开阖以名命物；知存亡之门户，筹策万类之终始，达人心之理，见变化之朕焉，而守司其门户。故圣人之在天下也，自古至今，其道一也。",
        "变化无穷，各有所归，或阴或阳，或柔或刚，或开或闭，或弛或张。是故，圣人一守",
        "司其门户，审察其所先后，度权量能，校其伎巧短长。",
        "夫贤不肖、智愚、勇怯、仁、义有差。乃可捭，乃可阖；乃可进，乃可退；乃可贱，乃可贵；无为以牧之。",
        "审定有无，与其实虚，随其嗜欲以见其志意。微排其所言而捭反之，以求其实，贵得其指。阖而捭之，以求其利。或开而示之，或阖而闭之。开而示之者，同其情也；阖而闭之者，异其诚也。可与不可，审明其计谋，以原其同异。离合有守，先从其志。即欲捭之，贵周；即欲阖之，贵密。周密之贵，微而与道相追。",
        "捭之者，料其情也；阖之者，结其诚也。皆见其权衡轻重，乃为之度数，圣人因而为之虑；其不中权衡度数，圣人因而自为之虑。",
        "故捭者，或捭而出之，或捭而纳之。阖者，或阖而取之，或阖而去之。捭阖者，天地之道。捭阖者，以变动阴阳，四时开闭，以化万物；纵横反出，反覆反忤，必由此矣。",
        "捭阖者，道之大化，说之变也。必豫审其变化，吉凶大命系焉。口者，心之门户也。心者，神之主也。志意、喜欲、思虑、智谋，此皆由门户出入。故关之以捭阖，制之以出入。",
        "捭之者，开也，言也，阳也；阖之者，闭也，默也，阴也。阴阳其和，终始其义。",
        "故言长生、安乐、富贵、尊荣、显名、爱好、财利、得意、喜欲，为阳，曰始。",
        "故言死亡、忧患、贫贱、苦辱、弃损、亡利、失意、有害、刑戮、诛罚，为阴，曰终。",
        "诸言法阳之类者，皆曰始；言善以始其事。诸言法阴之类者，皆曰终；言恶以终其谋。",
        "捭阖之道，以阴阳试之。故与阳言者，依崇高。与阴言者，依卑小。以下求小，以高求大。由此言之，无所不出，无所不入，无所不可。可以说人，可以说家，可以说国，可以说天下。",
        "为小无内，为大无外；益损、去就、倍反，皆以阴阳御其事。",
        "阳动而行，阴止而藏；阳动而出，阴隐而入；阳还终阴，阴极反阳。",
        "以阳动者，德相生也。以阴静者，形相成也。以阳求阴，苞以德也；以阴结阳，施以力也。阴阳相求，由捭阖也。此天地阴阳之道，而说人之法也。为万事之先，是谓圆方之门户。"
      ]
    },
    {
      "name": "反应",
      "content": [
        "古之大化者，乃与无形俱生。反以观往，覆以验来；反以知古，覆以知今；反以知彼，覆以知此。动静虚实之理不合于今，反古而求之。事有反而得覆者，圣人之意也，不可不察。",
        "人言者，动也；己默者，静也。因其言，听其辞。言有不合者，反而求之，其应必出。",
        "言有象，事有比；其有象比，以观其次。",
        "象者，象其事；比者，比其辞也。以无形求有声。其钓语合事，得人实也。其犹张罝而取兽也。多张其会而同之，道合其事，彼自出之，此钓人之网也。常持其网而驱之。",
        "其不言无比，乃为之变。以象动之，以报其心、见其情，随而牧之。",
        "己反往，彼覆来，言有象比，因而定基。重之、袭之、反之、覆之，万事不失其辞。圣人所诱愚智，事皆不疑。",
        "故善反听者，乃变鬼神以得其情。其变当也，而牧之审也。牧之不审，得情不明。得情不明，定基不审。变象比必有反辞以还听之。欲闻其声，反默；欲张，反敛；欲高，反下；欲取，反与。欲开情者，象而比之，以牧其辞。同声相呼，实理同归。或因此，或因彼；或以事上，或以牧下。此听真伪，知同异，得其情诈也。动作言默，与此出入；喜怒由此以见其式；皆以先定为之法则。以反求覆，观其所托，故用此者。",
        "己欲平静以听其辞，察其事、论万物、别雌雄。虽非其事，见微知类。若探人而居其内，量其能，射其意也。符应不失，如螣蛇之所指，若羿之引矢；故知之始己，自知而后知人也。其相知也，若比目之鱼；其见形也，若光之与影也。其察言也不失，若磁石之取针；如舌之取蟠骨。其与人也微，其见人也疾；如阴与阳，如阳与阴，如圆与方，如方与圆。未见形，圆以道之；既见形，方以事之。进退左右，以是司之。己不先定，牧人不正，事用不巧，是谓忘情失道。己审先定以牧人，策而无形容，莫见其门，是谓天神。"
      ]
    },
    {
      "name": "内揵",
      "content": [
        "君臣上下之事，有远而亲，近而疏；就之不用，去之反求；日进前而不御，遥闻声而相思。",
        "事皆有内揵，素结本始。或结以道德，或结以党友，或结以财货，或结以采色。用其意，欲入则入，欲出则出；欲亲则亲，欲疏则疏；欲就则就，欲去则去；欲求则求，欲思则思。若蚨母之从其子也；出无间，入无朕。独往独来，莫之能止。",
        "内者，进说辞也；揵者，揵所谋也。欲说者务隐度，计事者务循顺。阴虑可否，明言得失，以御其志。方来应时，以合其谋。详思来揵，往应时当也。夫内有不合者，不可施行也。乃揣切时宜，从便所为，以求其变。以变求内者，若管取揵。言往者，先顺辞也；说来者，以变言也。善变者：审知地势，乃通于天，以化四时，使鬼神，合于阴阳，而牧人民。",
        "见其谋事，知其志意。事有不合者，有所未知也。合而不结者，阳亲而阴疏。事有不合者，圣人不为谋。",
        "故远而亲者，有阴德也；近而疏者，志不合也。就而不用者，策不得也；去而反求者，事中来也。日进而不御者，施不合也；遥闻声而相思者，合于谋、待决事也。",
        "故曰：不见其类而为之者，见逆。不得其情而说之者，见非。得其情乃制其术，此用可出可入，可揵可开。故圣人立事，以此先知而揵万物。",
        "由夫道德、仁义、礼乐、忠信、计谋，先取《诗》《书》，混说损益，议论去就。欲合者用内，欲去者用外。外内者，必明道数。揣策来事，见疑决之。策无失计，立功建德，治名入产业，曰揵而内合。上暗不治，下乱不寤，揵而反之。内自得而外不留，说而飞之，若命自来，己迎而御之。若欲去之，因危与之。环转因化，莫知所为，退为大仪。"
      ]
    },
    {
      "name": "抵巇",
      "content": [
        "物有自然，事有合离。有近而不可见，有远而可知。近而不可见，不察其辞也；远而可知者，反往以验来也。",
        "巇者，罅也。罅者，\uD847\uDF0F也。\uD847\uDF0F者，成大隙也。巇始有朕，可抵而塞，可抵而却，可抵而息，可抵而匿，可抵而得，此谓抵巇之理也。",
        "事之危也，圣人知之，独保其身；因化说事，通达计谋，以识细微。经起秋毫之末，挥之于太山之本。其施外兆萌牙櫱之谋，皆由抵巇。抵巇之隙为道术用。",
        "天下纷错，上无明主，公侯无道德，则小人谗贼、贤人不用、圣人窜匿，贪利诈伪者作；君臣相惑，土崩瓦解而相伐射，父子离散，乖乱反目，是谓萌牙巇罅。圣人见萌牙巇罅，则抵之以法。世可以治，则抵而塞之；不可治，则抵而得之；或抵如此，或抵如彼；或抵反之，或抵覆之。五帝之政，抵而塞之；三王之事，抵而得之。诸侯相抵，不可胜数，当此之时，能抵为右。",
        "自天地之合离终始，必有巇隙，不可不察也。察之以捭阖，能用此道，圣人也。圣人者，天地之使也。世无可抵，则深隐而待时；时有可抵，则为之谋。此道，可以上合，可以检下。能因能循，为天地守神。"
      ]
    },
    {
      "name": "飞箝",
      "content": [
        "凡度权量能，所以徵远求近。立势而制事，必先察同异，别是非之语，见内外之辞，知有无之数，决安危之计，定亲疏之事，然后乃权量之。其有隐括，乃可徵，乃可求，乃可用。",
        "引钩箝之辞，飞而箝之。钩箝之语，其说辞也，乍同乍异。其不可善者，或先徵之，而后重累；或先重以累，而后毁之；或以重累为毁；或以毁为重累。其用或称财货、琦玮、珠玉、璧帛、采邑以事之。或量能立势以钩之，或伺候见\uD847\uDF0F而箝之，其事用抵巇。",
        "将欲用之于天下，必度权量能，见天时之盛衰，制地形之广狭、阻险之难易，人民货财之多少，诸侯之交孰亲孰疏、孰爱孰憎，心意之虑怀。审其意，知其所好恶，乃就说其所重，以飞箝之辞，钩其所好，乃以箝求之。",
        "用之于人，则量智能、权材力、料气势，为之枢机，飞以迎之、随之，以箝和之，以意宣之，此飞箝之缀也。用之于人，则空往而实来，缀而不失，以究其辞。可箝而纵，可箝而横；可引而东，可引而西，可引而南，可引而北；可引而反，可引而覆，虽覆能复，不失其度。"
      ]
    },
    {
      "name": "忤合",
      "content": [
        "凡趋合背反，计有适合。化转环属，各有形势，反覆相求，因事为制。是以圣人居天地之间，立身、御世、施教、扬声、明名也；必因事物之会，观天时之宜，因以所多所少，以此先知之，与之转化。",
        "世无常贵，事无常师。圣人无常与，无不与；无所听，无不听。成于事而合于计谋，与之为主。合于彼而离于此，计谋不两忠，必有反忤；反于是，忤于彼；忤于此，反于彼。其术也，用之于天下，必量天下而与之；用之于国，必量国而与之；用之于家，必量家而与之；用之于身，必量身材能气势而与之；大小进退，其用一也。必先谋虑计定，而后行之以飞箝之术。",
        "古之善背向者，乃协四海，包诸侯忤合之地而化转之，然后以之求合。故伊尹五就汤，五就桀，而不能有所明，然后合于汤。吕尚三就文王，三入殷，而不能有所明，然后合于文王。此知天命之箝，故归之不疑也。",
        "非至圣达奥，不能御世；非劳心苦思，不能原事；不悉心见情，不能成名；材质不惠，不能用兵；忠实无真，不能知人；故忤合之道，己必自度材能智睿，量长短远近孰不如。乃可以进，乃可以退；乃可以纵，乃可以横。"
      ]
    },
    {
      "name": "揣篇",
      "content": [
        "古之善用天下者，必量天下之权，而揣诸侯之情。量权不审，不知强弱轻重之称；揣情不审，不知隐匿变化之动静。",
        "何谓量权？曰：度于大小，谋于众寡；称货财有无之数，料人民多少、饶乏、有馀不足几何？辨地形之险易，孰利孰害？谋虑孰长孰短？揆君臣之亲疏，孰贤孰不肖？与宾客之智慧，孰少孰多？观天时之祸福，孰吉孰凶？诸侯之交，孰用孰不用？百姓之心，去就变化，孰安孰危？孰好孰憎？反侧孰辩？能知如此者，是谓量权。",
        "揣情者，必以其甚喜之时，往而极其欲也；其有欲也，不能隐其情。必以其甚惧之时，往而极其恶也；其有恶也，不能隐其情。不能隐情欲，必失其变。感动而不知其变者，乃且错其人勿与语，而更问其所亲，知其所安。夫情变于内者，形见于外，故常必以其见者而知其隐者，此所谓测深揣情。",
        "故计国事，则当审权量；说人主，则当审揣情。谋虑情欲，必出于此。乃可贵，乃可贱；乃可重，乃可轻；乃可利，乃可害；乃可成，乃可败：其数一也。故虽有先王之道，圣智之谋，非揣情隐匿，无可索之。此谋之大本也，而说之法也。常有事于人，人莫能先，先事而至，此最难为。故曰：揣情最难守司。言必时其谋虑。故观蜎飞蠕动，无不有利害，可以生事美。生事者，几之势也。此揣情饰言，成文章而后论之也。"
      ]
    },
    {
      "name": "摩篇",
      "content": [
        "摩者，揣之术也；内符者，揣之主也。用之有道，其道必隐。微摩之以其所欲，测而探之，内符必应；其所应也，必有为之。故微而去之，是谓塞窌匿端，隐貌逃情，而人不知，故能成其事而无患。",
        "摩之在此，符应在彼，从而用之，事无不可。古之善摩者，如操钩而临深渊，饵而投之，必得鱼焉。故曰：主事日成，而人不知；主兵日胜，而人不畏也。圣人谋之于阴，故曰神；成之于阳，故曰明。所谓主事日成者：积德也，而民安之，不知其所以利；积善也，而民道之，不知其所以然；而天下比之神明也。主兵日胜者，常战于不争，国不费，而民不知所以服，不知所以畏，而天下比之神明。",
        "其摩者，有以平，有以正；有以喜，有以怒；有以名，有以行；有以廉，有以信；有以利，有以卑。平者，静也。正者，直也。喜者，悦也。怒者，动也。名者，发也。行者，成也。廉者，洁也。信者，期也。利者，求也。卑者，谄也。故圣人所以独用者，众人皆有之；然无成功者，其用之非也。",
        "故谋莫难于周密，说莫难于悉听，事莫难于必成：此三者，唯圣人然后能任之。故谋必欲周密，必择其所与通者说也。故曰：或结而无隙也。夫事成必合于数，故曰：道数与时相偶者也。说则听必合于情，故曰：情合者听。故物归类；抱薪趋火，燥者先燃；平地注水，湿者先濡；此物类相应，于势譬犹是也。此言内符之应外摩也如是，故曰：摩之以其类，焉有不相应者；乃摩之以其欲，焉有不听者。故曰：独行之道。夫几者不晚，成而不拘，久而化成。"
      ]
    },
    {
      "name": "权篇",
      "content": [
        "说之者，说之也；说之者，资之也。饰言者，假之也；假之者，益损也。应对者，利辞也；利辞者，轻论也。成义者，明之也；明之者，符验也。难言者，却论也；却论者，钓几也。",
        "佞言者，谄而干忠。谀言者，博而干智。平言者，决而干勇。戚言者，权而干信。静言者，反而干胜。",
        "先意承欲者，谄也。繁称文辞者，博也。纵舍不疑者，决也。策选进谋者，权也。他分不足以窒非者，反也。",
        "故口者，机关也；所以开闭情意也。耳目者，心之佐助也；所以窥见奸邪。故曰：参调而应，利道而动。故繁言而不乱、翱翔而不迷、变易而不危者，睹要得理。故无目者不可示以五色，无耳者不可告以五音。故不可以往者，无所开之也；不可以来者，无所受之也。物有不通者，圣人故不事也。古人有言曰：“口可以食，不可以言。”言者，有讳忌也。众口烁金，言有曲故也。",
        "人之情，出言则欲听，举事则欲成。是故，智者不用其所短，而用愚人之所长；不用所拙，而用愚人之所工：故不困也。言其有利者，从其所长也；言其有害者，避其所短也。故介虫之捍也，必以坚厚；螫虫之动也，必以毒螫。故禽兽知用其长，而谈者知用其用也。故曰：辞言有五：曰病，曰恐，曰忧，曰怒，曰喜。故曰：病者，感哀气而不神也；恐者，肠绝而无主也；忧者，闭塞而不泄也；怒者，妄动而不治也；喜者，宣散而无要也。此五者，精则用之，利则行之。",
        "故与智者言，依于博；与博者言，依于辩；与辩者言，依于要。与贵者言，依于势；与富者言，依于高；与贫者言，依于利；与贱者言，依于谦；与勇者言，依于敢；与愚者言，依于锐：此其术也，而人常反之。是故，与智者言，将以此明之；与不智者言，将以此教之；而甚难为也。故言多类，事多变。故终日言不失其类，故此不乱；终日不变，而不失其主。故智贵不妄、听贵聪、智贵明、辞贵奇。"
      ]
    },
    {
      "name": "谋篇",
      "content": [
        "为人，凡谋有道，必得其所因，以求其情；审得其情，乃立三仪。三仪者：曰上，曰中，曰下。参以立焉，以生奇；奇不知其所壅，始于古之所从。",
        "故郑人之取玉也，载司南之车，为其不惑也。夫度材、量能、揣情者，亦事之司南也。",
        "故同情而相亲者，其俱成者也；同欲而相疏者，其偏害者也；同恶而相亲者，其俱害者也；同恶而相疏者，其偏害者也。故相益则亲，相损则疏，其数行也：此所以察异同之分其类一也。故墙坏于其隙，本毁于其节，斯盖其分也。",
        "故变生事，事生谋，谋生计，计生议，议生说，说生进，进生退，退生制；因以制于事，故百事一道，而百度一数也。",
        "夫仁人轻货，不可诱以利，可使出费；勇士轻难，不可惧以患，可使据危；智者达于数、明于理，不可欺以不诚，可示以道理，可使立功：是三才也。故愚者易蔽也，不肖者易惧也，贪者易诱也，是谓因事而裁之。",
        "故为强者，积于弱也；为直者，积于曲也；有馀者，积于不足也：此其道术行也。",
        "故外亲而内疏者，说内；内亲而外疏者，说外。故因其疑以变之，因其见以然之，因其说以要之，因其势以成之，因其恶以权之，因其患以斥之；摩而恐之，高而动之，徵而证之，符而应之，拥而塞之，乱而惑之，是谓计谋。",
        "计谋之用，公不如私，私不如结；结比而无隙者也。正不如奇，奇流而不止者也。故说人主者，必与之言奇；说人臣者，必与之言私。其身内，其言外者，疏；其身外，其言深者，危。无以人之所不欲而强之于人，无以人之所不知而教之于人。人之有好也，学而顺之；人之有恶也，避而讳之：故阴道而阳取之也。故去之者，纵之；纵之者，乘之。貌者不美又不恶，故至情托焉。",
        "可知者，可用也；不可知者，谋者所不用也。故曰：事贵制人，而不贵见制于人。制人者，握权也；见制于人者，制命也。故圣人之道阴，愚人之道阳；智者事易，而不智者事难。以此观之，亡不可以为存，而危不可以为安；然而无为而贵智矣。智用于众人之所不能知，而能用于众人之所不能见。既用，见可否，择事而为之，所以自为也。见不可，择事而为之，所以为人也。故先王之道阴。言有之曰：“天地之化，在高与深；圣人制道，在隐与匿。”非独忠信仁义也，中正而已矣。道理达于此之义，则可与语。由能得此，则可以彀远近之诱。"
      ]
    },
    {
      "name": "决篇",
      "content": [
        "为人，凡决物，必托于疑者。善其用福，恶其有患；善至于诱也，终无惑偏。有利焉，去其利，则不受也；奇之所托。若有利于善者，隐托于恶，则不受矣，致疏远。故其有使失利者，有使罹害者，此事之失。",
        "圣人所以能成其事者有五：有以阳德之者，有以阴贼之者，有以信诚之者，有以蔽匿之者，有以平素之者。阳励于一言，阴励于二言，平素、枢机以用；四者微而施之。于是度之往事，验之来事，参之平素，可则决之。",
        "王公大人之事也，危而美名者，可则决之；不用费力而易成者，可则决之；用力犯勤苦，然而不得已而得之者，可则决之；去患者，可则决之；从福者，可则决之。故夫决情定疑，万事之机，以正治乱，决成败，难为者。故先王乃用蓍龟者，以自决也。"
      ]
    },
    {
      "name": "符言",
      "content": [
        "安徐正静，柔节先定。善与而不静，虚心平意，以待倾损。",
        "右主位。",
        "目贵明，耳贵聪，心贵智。以天下之目视者，则无不见；以天下之耳听者，则无不闻；以天下之心思虑者，则无不知；辐辏并进，则明不可塞。",
        "右主明。",
        "德之术曰：勿坚而拒之，许之则防守，拒之则闭塞。高山仰之可极，深渊度之可测，神明之德术正静，其莫之极欤。",
        "右主德。",
        "用赏贵信，用刑贵正。赏赐贵信，必验耳目之所闻见，其所不闻见者，莫不暗化矣。诚畅于天地，通于神明，见奸伪也。",
        "右主赏。",
        "一曰天之，二曰地之，三曰人之。四方上下，左右前后，荧惑之处安在。",
        "右主问。",
        "心为九窍之治，君为五官之长。为善者，君与之赏；为非者，君与之罚。君因其政之所以求，因与之，则不劳。圣人用之，故能赏之。因之循理，故能久长。",
        "右主因。",
        "人主不可不周。人主不周，则群臣生乱，寂乎其无常也，内外不通，安知所开，开闭不善，不见原也。",
        "右主周。",
        "一曰长目，二曰飞耳，三曰树明。明知千里之外，隐微之中，是谓洞天下奸，莫不暗变。",
        "右主参。",
        "修名而督实，按实而定名。名实相生，反相为情，故曰：名当则生于实，实生于理，理生于名实之德，德生于和，和生于当。",
        "右主名。"
      ]
    },
    {
      "name": "盛神法五龙",
      "content": [
        "盛神者，中有五气，神为之长，心为之舍，德为之大；养神之所，归诸道。道者，天地之始，一其纪也。物之所造，天之所生，包宏无形，化气先天地而成，莫见其形，莫知其名，谓之神灵。故道者，神明之源，一其化端，是以德养五气，心能得一，乃有其术。术者，心气之道所由舍者，神乃为之使。九窍十二舍者，气之门户，心之总摄也。",
        "生受于天，谓之真人；真人者，与天为一。而知之者，内修练而知之，谓之圣人；圣人者，以类知之。故人与生生一出于化物。知类在窍，有所疑惑，通于心术，心无其术，必有不通。其通也，五气得养，务在舍神，此谓之化。化有五气者，志也、思也、神也、德也；神其一长也。静和者，养气。气得其和，四者不衰。四边威势无不为，存而舍之，是谓神化。归于身，谓之真人。真人者，同天而合道，执一而养产万类，怀天心，施德养，无为以包志虑思意而行威势者也。士者，通达之神盛，乃能养志。"
      ]
    },
    {
      "name": "养志法灵龟",
      "content": [
        "养志者，心气之思不达也。有所欲，志存而思之。志者，欲之使也。欲多则心散，心散则志衰，志衰则思不达。故心气一则欲不徨，欲不徨则志意不衰，志意不衰则思理达矣。理达则和通，和通则乱气不烦于胸中，故内以养气，外以知人。养志则心通矣，知人则职分明矣。将欲用之于人，必先知其养气志。知人气盛衰，而养其志气，察其所安，以知其所能。",
        "志不养，则心气不固；心气不固，则思虑不达，思虑不达，则志意不实。志意不实，则应对不猛；应对不猛，则志失而心气虚；志失而心气虚，则丧其神矣；神丧，则彷佛；彷佛，则参会不一。养志之始，务在安己；己安，则志意实坚；志意实坚，则威势不分，神明常固守，乃能分之。"
      ]
    },
    {
      "name": "实意法螣蛇",
      "content": [
        "实意者，气之虑也。心欲安静，虑欲深远；心安静则神策生，虑深远则计谋成；神策生则志不可乱，计谋成则功不可间。意虑定则心遂安，心遂安则所行不错，神自得矣。得则凝识气寄，奸邪得而倚之，诈谋得而惑之；言无由心矣。故信心术守真一而不化，待人意虑之交会者，听之候也；计谋者，存亡之枢机。虑不会，则听不审矣；候之不得，计谋失矣，则意无所信、虚而无实。故计谋之虑，务在实意；实意必从心术始。",
        "无为而求，安静五脏，和通六腑，精神魂魄固守不动，乃能内视反听，定志虑之太虚，待神往来。以观天地开辟，知万物所造化，见阴阳之终始，原人事之政理。不出户而知天下，不窥牖而见天道；不见而命，不行而至；是谓道知。以通神明，应于无方，而神宿矣。"
      ]
    },
    {
      "name": "分威法伏熊",
      "content": [
        "分威者，神之覆也。故静意固志，神归其舍，则威覆盛矣。威覆盛，则内实坚；内实坚，则莫当；莫当，则能以分人之威而动其势，如其天。以实取虚，以有取无，若以镒称铢。故动者必随，唱者必和。挠其一指，观其馀次，动变见形，无能间者。审于唱和，以间见间，动变明而威可分也。将欲动变，必先养志伏意以视间。知其固实者，自养也。让己者，养人也。故神存兵亡，乃为之形势。"
      ]
    },
    {
      "name": "散势法鸷鸟",
      "content": [
        "散势者，神之使也。用之，必循间而动。威肃内盛，推间而行之，则势散。夫散势者，心虚志溢；意衰威失，精神不专，其言外而多变。故观其志意，为度数，乃以揣说图事，尽圆方，齐短长。无则不散势者，待间而动，动而势分矣。故善思间者，必内精五气，外视虚实，动而不失分散之实。动则随其志意，知其计谋。势者，利害之决，权变之威。势败者，不以神肃察也。"
      ]
    },
    {
      "name": "转圆法猛兽",
      "content": [
        "转圆者，无穷之计也。无穷者，必有圣人之心，以原不测之智；以不测之智而通心术，而神道混沌为一。以变论万象类，说义无穷。智略计谋，各有形容，或圆或方，或阴或阳，或吉或凶，事类不同。故圣人怀此，用转圆而求其合。故与造化者为始，动作无不包大道，以观神明之域。",
        "天地无极，人事无穷，各以成其类；见其计谋，必知其吉凶成败之所终也。转圆者，或转而吉，或转而凶，圣人以道，先知存亡，乃知转圆而从方。圆者，所以合语；方者，所以错事。转化者，所以观计谋；接物者，所以观进退之意。皆见其会，乃为要结以接其说也。"
      ]
    },
    {
      "name": "损兑法灵蓍",
      "content": [
        "损兑者，机危之决也。事有适然，物有成败，机危之动，不可不察。故圣人以无为待有德，言察辞，合于事。兑者，知之也；损者，行之也。损之兑之，物有不可者，圣人不为之辞。故智者不以言失人之言，故辞不烦而心不虚，志不乱而意不邪。当其难易，而后为之谋；因自然之道以为实。圆者不行，方者不止，是谓大功。益之损之，皆为之辞。用分威散势之权，以见其兑威，其机危乃为之决。故善损兑者，譬若决水于千仞之堤，转圆石于万仞之溪。而能行此者，形势不得不然也。"
      ]
    },
    {
      "name": "持枢",
      "content": [
        "持枢，雄而不滞，其犹决水转石，谁能当御哉！持枢，谓春生、夏长、秋收、冬藏，天之正也；不可干而逆之。逆之者，虽成必败。故人君亦有天枢，生、养、成、藏，亦复不可干而逆之；逆之者，虽盛必衰。此天道、人君之大纲也。"
      ]
    },
    {
      "name": "中经",
      "content": [
        "中经，谓振穷趋急。施之能言、厚德之人；救拘执，穷者不忘恩也。能言者，俦善博惠；施德者，依道；而救拘执者，养使小人。盖士遭世异时危，或当因免填坑，或当伐害能言，或当破德为雄，或当抑拘成罪，或当戚戚自善，或当败败自立。故道贵制人，不贵制于人也。制人者，握权；制于人者，失命。是以“见形为容，象体为貌”，“闻声知音”，“解仇斗隙”，“缀去”，“却语”，“摄心”，“守义”。本经纪事者，纪道数，其变要在持枢、中经。",
        "",",“见形为容，象体为貌”者，谓爻为之生也。可以影响、形容、象貌而得之也。有守之人，目不视非，耳不听邪，言必《诗》《书》，行不淫僻。以道为形，以德为容，貌庄色温，不可象貌而得之，如是隐情塞隙而去之。",
        "","“闻声知音”者，谓声气不同，则恩爱不接，故商角不二合，徵羽不相配，能为四声主者，其唯宫乎！故音不和则不悲，不是以声散伤丑害者，言必逆于耳也。虽有美行盛誉，不可比目合翼相须也。此乃气不合、音不调者也。",
        "",",“解仇斗隙”者，谓解羸徵之仇；斗隙者，斗强也。强隙既斗，称胜者，高其功，胜其势；弱者，哀其负，伤其卑，污其名，耻其宗。故胜者闻其功势，苟进而不知退；弱者闻哀其负，见其伤，则强大力倍，死而是也。隙无极大，御无极大，则皆可胁而并。",
        "","“缀去”者，谓缀己之系言，使有馀思也。故接贞信者，称其行，厉其志，言可为，可复，会之期喜。以他人之庶，引验以结往，明款款而去之。",
        "",",“却语”者，察伺短也。故言多必有数短之处，识其短，验之。动以忌讳，示以时禁，其人恐畏，然后结信以安其心，收语盖藏而却之。无见己之所不能于多方之人。",
        "","“摄心”者，谓逢好学伎术者，则为之称远；方验之道，惊以奇怪，人系其心于己，效之于人，验去乱其前，吾归诚于己。遭淫酒色者，为之术，音乐动之，以为必死，生日少之忧喜，以自所不见之事，终以可观漫澜之命，使有后会。",
        "“守义”者，谓守以仁义，探心在内以合者也。探心，探得其主也。从外制内，事有系，曲而随之也。故小人比人，则左道而用之，至能败家夺国。非贤智不能守家以义，不能守国以道，圣人所贵道微妙者，诚以其可以转危为安，救亡使存也。"
      ]
    }
  ]
}