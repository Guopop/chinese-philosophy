白虎通义
东汉·班固

白虎通序
白虎通之为书，其来尚矣。群书中多见其引用，然不知出于何代、谁氏之手。考之载籍，始于汉建初中淳于恭作白虎奏议，又班固传作白虎通德论。唐艺文志出，载班固等白虎通义六卷，此其所自欤？平生欲见其完书，未之淂也。余分水监，历常之无锡省，郡之耆儒李显翁晦识余于官舍，翌日携是帙来，且云州守刘公家藏旧本。公名世常，字平父，乃
大元开国之初，行省公之子鲁斋许左辖之高弟，收书不啻万卷，其经史子集，士夫之家亦或互有，惟此帙世所罕见。郡之博士与二三子请福之于学，将镂板以广其传，守慨然许之。今募匠矣，求余识于卷首。余谓是书韬晦于世，何止数百岁而已，一旦显于是邦，殆亦有数而然耶？以郡守之博古，广文暨诸生之好事，俱可嘉尚，于是乎书。大德九年四月旦日，东平克斋张楷序。

白虎通德论卷第一

爵
天子者，爵称也。爵所以称天子者何？王者父天母地，为天之子也。故援神契曰：“天覆地载，谓之天子，上法斗极。”钩命决曰：“天子，爵称也。”帝王之德有优劣，所以俱称天子者何？以其俱命于天，而王治五千里内也。尚书曰：“天子作民父母，以为天下王。”何以知帝亦称天子也？以法天下也。中候曰：“天子臣放勋。”书逸篇曰：“厥兆天子爵。”何以言皇亦称天子也？以其言天覆地载，俱王天下也。故易曰：“伏羲氏之王天下也。”
爵有五等，以法五行也。或三等者，法三光也。或法三光，或法五行何？质家者据天，故法三光；文家者据地，故法五行。含文嘉曰：“殷爵三等，周爵五等，各有宜也。”王制曰：“王者之制禄爵，凡五等，谓公、侯、伯、子、男，此周制也。”所以名之为公侯者何？公者，通公正无私之意也；侯者，候也，候逆顺也。春秋传曰：“王者之后称公，其余人皆千乘，象雷震百里所润同。大国称侯，小国称伯子男也。”王制曰：“公侯田方百里，伯七十里，子男五十里。”伯者，百也。子者，孳也，孳孳无已也。男者，任也。人皆五十里，差次功德，小者不满为附庸。附庸者，附大国以名通也。
百里两爵，公侯共之。七十里一爵，五十里复两爵何？公者，加尊二王之后，侯者，百里之正爵。士上可有次，下可有第，中央故无二。五十里有两爵者，所以加勉进人也。小国下爵，犹有尊卑，亦以劝人也。
殷爵三等谓公侯伯也。所以合子男从伯者何？王者受命，攺文从质，无虚退人之义，故上就伯也。尚书曰“侯甸任卫作国伯”，谓殷也。春秋传曰“合伯子男以为一爵”，或曰合从子，贵中也。以春秋名郑忽，忽者，郑伯也。此未逾年之君，当称子，嫌为攺赴，故名之也。
地有三等不变，至爵独变何？地比爵为质，故不变。为质故不变，王者有攺道之文，无攺道之实。家所以令公居百里、侯居七十里，何也？封贤极于百里，其政也不可空退人，示优贤之义，欲褒尊而上之。何以知殷家侯人不过七十里者也？曰士上有三等，有百里，有七十里，有五十里，其地半者其数倍，制地之理体也，多少不相配。
公、卿、大夫者何谓也？内爵称也。曰公、卿、大夫何？爵者，尽也，各量其职，尽其才也。公之为言公正无私也，卿之为言章善明理也，大夫之为言大扶进人者也。故传曰：“进贤达能，谓之大夫也。”士者，事也，任事之称也，故传曰：“古今辩然否谓之士。”礼曰“四十强而士”，不言“爵为士”，至五十爵为大夫何？何以知士非爵？何以知卿为爵也？以大夫知卿亦爵也。何以知公为爵也？春秋传曰“诸侯四佾，诸公六佾”，合而言之，以是知公、卿为爵。内爵所以三等何？亦法三光也。所以不变质文何？内者为本，故不攺内也。诸侯所以无公爵者，下天子也。故王制曰：“上大夫，下大夫，上士，中士，下士，凡五等。”此谓诸侯臣也。大夫但有上下何？明卑者多也。爵皆一字也，大夫独两字何？春秋传曰“大夫无遂事”，以为大夫职在之适四方，受君之法，施之于民，故独两字下之。或曰：“大夫，爵之下者也，称大夫，明从大夫以上受下施，皆大自着也。”天子之士独称元士何？士贱，不得体君之尊，故加元以别诸侯之士也。礼经曰“士见大夫”。诸侯之士。王制曰“王者八十一元士”。
天子爵连言天子，诸侯爵不连言王侯何？即言王侯，以王者同称，为衰弱僭差生篡弑，犹不能为天子也，故连言天子也。或曰：“王者天爵，王者不能生诸侯，故不言王侯。诸侯人事自着，故不着也。”
王者太子亦称士何？举从下升，以为人无生得贵者，莫不由士起。是以舜时称为天子，必先试于士。礼士冠经“天子之元子，士也”。
妇人无爵何？阴卑无外事，是以有三从之义：未嫁从父，既嫁从夫，夫死从子。故夫尊于朝，妻荣于室，随夫之行。故礼郊特牲曰：“妇人无爵，坐以夫之齿。”礼曰“生无爵，死无谥”。春秋录夫人皆有谥，夫人何以知非爵也？论语曰：“邦君之妻，君称之曰夫人，国人称之曰君夫人。”即令是爵，君称之与国人称之不当异也。
庶人称匹夫者，匹，偶也，与其妻为偶，阴阳相成之义也。一夫一妇成一室，明君人者不当使男女有过，时无匹偶也。论语曰“匹夫匹妇之为谅”也。
爵人于朝者，示不私人以官，与众共之义也。封诸侯于庙者，示不自专也，明法度皆祖之制也，举事必告焉。王制曰“爵人于朝，与众共之”也。诗云“王命卿士，南仲太祖”。礼祭统曰：“古者明君，爵有德必于太祖，君降立于阼阶，南面向，所命北向央由君右，执策命之。”
大夫功成未封而死，不得追爵赐之者，以其未当股肱也。春秋榖梁传曰：“追赐死者，非礼也。”王制曰“葬从死者，祭从生者，所以追孝继养也”。葬从死者何？子无爵父之义也。礼中庸记曰：“父为大夫，子为士，葬以大夫，祭以士；子为大夫，父为士，祭以大夫，葬以士也。”
父在称世子何？系于君也。父没称子某者何？屈于尸柩也。既葬称小子者，即尊之渐也。逾年称公者，缘民之心，不可一日无君也；缘终始之义，一年不可有二君也。故逾年即位，所以系民臣之心，然后爵者，缘孝子之心未忍安吉。故春秋鲁僖公三十三年十二月乙巳薨于小寝，文公元年春王正月公即位，四月丁巳，葬我君僖公。韩诗内传曰：“诸侯世子三年丧毕，上受爵命于天子。”所以名之为世子何？言欲其世世不绝也。何以知天子子亦称世子也？春秋传曰：“公会世子于首止。”或曰天子之子称太子，尚书曰“太子发升于舟”也。或曰诸侯之称代子，则传曰晋有太子申生，郑有太子华，齐有太子光。由是观之，周制太子代子亦不定也。汉制天子称皇帝，其嫡嗣称皇太子，诸侯王之嫡称代子。后代咸因之。世子三年丧毕，必上受爵命于天子何？明爵土者，天子之有也，臣无自爵之义。童子当受父爵命，使大夫就其国命之，明王者不与童子为礼也。以春秋鲁成公幼少，与诸侯会，公不见之，经不以鲁耻，明不与童子为礼也。世子上受爵命，衣士服何？谦不敢自专也。故诗曰“袜韐有赩”，世子始行也。
天子大敛之后称王者，明士不可一日无君也。故尚书曰“王麻冕黼裳”，此敛之后也。何以知王从死后加王也？以尚书言迎子刘，不言迎王。王者既殡而即继体之位何？缘民臣之心，不可一曰无君，故先君不可得见，则后君继体矣。尚书曰：“再拜兴对”，乃受铜”，明为继体君也。缘始终之义，一年不可有二君也。故尚书曰：“王释冕丧服，吉冕受铜”，称王以接诸侯，明已继体为君也。释冕藏铜反丧，明未称王以统事也。不旷年无君，故逾年乃即位攺元，名元年，年以纪事，君名其事矣，而未发号令也。何以言逾年即位？谓攺元位？春秋传曰：“以诸侯逾年即位，亦知天子逾年即位也。”春秋曰：“元年春王正月，公即位，攺元位也。王者攺元年即事天地，诸侯攺元即事社稷。王制曰：“夫丧三年不祭，唯祭天地社稷，为越绋而行事。”春秋传曰：“天子三年然后称王者，谓称王统事发号令也。”尚书曰“高宗谅阴三年”，是也。论语“君薨，百官总已听于蒙宰三年。缘孝子之心，则三年不当也，故三年除丧乃即位统事。即位践祚为主，南面朝臣下，称王以发号令也。故天子诸侯凡三年即位，终始之义乃备，所以谅阴三年，卒孝子之道。故论语曰：“古之人皆然，君薨，百官总已听于蒙宰三年。”所以听于蒙宰三年者何？以为蒙宰职在制国之用，是以由之也。故王制曰：“大蒙宰制国用。”所以名之为蒙宰何？蒙者，大也；宰者，制也，大制事也。故王度记曰：“天子蒙宰一人，爵禄如天子之大夫。”或曰：蒙宰视卿，周官所云也。

号
帝王者何？号也。号者，功之表也，所以表功明德，号令臣下者也。德合天地者称帝，仁义合者称王，别优劣也。礼记谥法曰：“德象天地称帝，仁义所生称王。”帝者天号，王者五行之称也。皇者何谓也？亦号也。皇，君也，美也，大也，天之总美大称也。时质，故总之也。号之为皇者，煌煌人莫违也。烦一夫，扰一士，以劳天下，不为皇也。不扰疋夫疋妇，故为皇。故黄金弃于山，珠玉捐于渊，岩居穴处，衣皮毛，饮泉液，吮露英，虚无廖廓，与天地通灵也。号言为帝者何？帝者，谛也，象可承也。王者，往也，天下所归往。钩命决曰：“三皇步，五帝趋，三王驰，五霸鹜。”
或称天子，或称帝王何？以为接上称天子，明以爵事天也；接下称帝王者，得号天下至尊，言称以号令臣下也。故尚书曰“咨四岳”，曰“裕汝众”。或有“一人”。王者自谓一人者，谦也，欲言己材能当一人耳。故论语曰“百姓有过，在予一人”。臣谓之一人何？亦所以尊王者也。以天下之大，四海之内，所共尊者一人耳。故尚书曰“不施予一人”。或称朕何？亦王者之谦也。朕，我也。或称予者，予亦我也，不以尊称自也，但自我皆谦。
或称君子何？道德之称也。君之为言群也。子者，丈夫之通称也。故孝经曰“君子之教以孝”也。下言“敬天下之为人父者也。何以言知其通称也？以天子至于民。故诗云：“凯弟君子，民之父母。”论语云：“君子哉若人。”此谓弟子，弟子者，民也。
三皇者，何谓也？谓伏羲、神农、燧人也。或曰：伏羲、神农、祝融也。礼曰伏羲、神农、祝融，三皇也。谓之伏羲者何？古之时，未有三纲六纪，民人但知其母，不知其父，能覆前而不能覆后。卧之𫍜𫍜，起之吁吁，饥即求食，饱即弃余，茹毛饮血而衣皮苇。于是伏羲仰观象于天，俯察法于地，因夫妇，正五行，始定人道。画八卦以治下。治下伏而化之，故谓之伏羲也。谓之神农何？古之人民皆食禽兽肉，至于神农，人民众多，禽兽不足。于是神农因天之时，分地之利，制耒耜，教民农作。神而化之，使民宜之，故谓之神农也。
谓之燧人何？钻木燧取火，教民熟食，养人利性，避臭去毒，谓之燧人也。谓之祝融何？祝者，属也。融者，续也。言能属续三皇之道而行之，故谓祝融也。五帝者，何谓也？礼曰：黄帝、颛顼、帝喾、帝尧、帝舜，五帝也。易曰：“黄帝、尧、舜氏作。”书曰：“帝尧、帝舜。黄帝，中和之色，自然之姓，万世不易。黄帝始作制度，得其中和，万世常存，故称黄帝也。谓之颛顼何？颛者，专也。顼者，正也。能专正天人之道，故谓之颛顼也。谓之帝喾者何也？喾者，极也。言其能施行穷极道德也。谓之尧者何？尧犹峣峣也，至高之貌。清妙高远，优游博衍，众圣之主，百王之长也。谓之舜者何？舜犹僢僢也，言能推信尧道而行之。三王者，何谓也？夏、殷、周也。故礼士冠经曰：“周弁，殷鼾，夏收，三王共皮弁也。所以有夏、殷、周号何？以为王者受命，必立天下之美号，以表功自克，明易姓为子孙制也。夏、殷、周者，有天下之大号也。百王同天下，无以相别，攺制天下之大礼，号以自别于前，所以表着己之功业也。必攺号者，所以明天命已著，欲显扬己于天下也。己复袭先王之号，与继体守文之君无以异也。不显不明，非天意也。故受命王者，必择天下美号，表著己之功业，明当致施是也，所以预自表克于前也。帝王者，居天下之尊号也，所以差优号令臣下。谥者，行之迹也，所以别于后代，著善恶，垂无穷，无自推观施后世，皆以劝善著戒恶明不勉也。不以姓为号何？姓者，一字之称也，尊卑所同也。诸侯各称一国之号，而有百姓矣；天子至尊，即备有天下之号，而兼万国矣。夏者大也，明当守持大道。殷者，中也，明当为中和之道也。闻也，见也，谓当道着见中和之为也。周者，至也，密也，道德周密，无所不至也。何以知即政立号也？诗云：“命此文王，于周于京”，此攺号为周，易邑为京也。春秋传曰：“王者受命而王，必择天下之美号以自号也。”五帝无有天下之号何？五帝德大能禅，以民为子，成于天下，无为立号也。或曰：唐、虞者，号也。唐，荡荡也，荡荡者，道德至大之貌也。虞者乐也，言天下有道，人皆乐也。故论语曰：“唐、虞之际。”帝喾有天下，号高辛，颛顼有天下，号曰高阳，黄帝有天号曰自然者，独宏大道德也。高阳者，阳犹明也，道德高明也。高辛者，道德大信也。五霸者，何谓也？昆吾氏、大彭氏、豕韦氏、齐桓公、晋文公也。昔三王之道衰，而五霸存其政，率诸侯朝天子，正天下之化，兴复中国，攘除夷狄，故谓之霸也。昔昆吾氏，霸于夏者也；大彭氏、豕韦氏，霸于殷者也；齐桓、晋文，霸于周者也。或曰：五霸谓齐桓公、晋文公、秦穆公、楚庄王、吴王阖闾也。霸者伯也，行方伯之职，会诸侯朝天子，不失人臣之义，故圣人与之，非明王之张法。霸犹迫也，把也，迫胁诸侯，把持其政。论语曰：“管仲相桓公，霸诸侯。”春秋曰“公朝于王所”，于是时晋文之霸。尚书曰“邦之荣怀，亦尚一人之庆”，知秦穆之霸也。楚胜郑而不告，从而攻之，又令还师而佚晋寇，围宋，宋因而与之平，引师而去，知楚庄之霸也。蔡侯无罪而拘于楚，吴有忧中国心，兴师伐楚，诸侯莫敢不至，知吴之霸也。或曰：五霸谓齐桓公、晋文公、秦穆公、宋襄公、楚庄王也。宋襄伐齐，乱齐桓公，不擒二毛，不鼓不成烈，春秋传曰“虽文王之战不是过，知其霸也”。伯子男臣子于其国中褒其君为公，王者臣子独不得襄其君谓之为帝何？以为诸侯有会聚之事，相朝聘之道，或称公而尊，或称伯、子男而卑，为交接之时，不私其臣子之义，心俱欲尊其君父，故皆令臣子得称其君为公也。帝王异时，无会同之义，故无为同也。何以诸侯德公？齐侯，桓公。尚书曰“公曰嗟”，秦伯也。诗云“覃公惟私”，覃子也。春秋曰“葬皆缪公”，许男也。礼大射经曰“则择获”，大射者，诸侯之礼也，伯子男皆在也。

谥
谥者何也？谥之为言引也，引烈行之迹也，所以进劝成德，使上务节也。故礼特牲曰“古者生无爵，死无谥”。此言生有爵，死当有谥也。死乃谥之何？言人行终始不能若一，故据其终始，后可知也。士冠经曰：“死而谥之，今也。”所以临葬而谥之何？因众会，欲显扬之也。故春秋曰“公之丧自乾侯”。昭公死于晋乾侯之地，数月归，至急，当未有谥也。春秋曰“丁巳葬”，“戊午日下侧乃克葬”。明祖载而有谥也。
黄帝先黄后帝何？古者顺死生之称，各持行合而言之，美者在上。黄帝始制法度，得道之中，万世不易，名黄，自然也。后世虽圣，莫能与同也。后世得与天同，亦得称帝，不能立制作之时，故不得复黄也。谥或一言或两言何？文者以一言为谥，质者以两言为谥。故尚书曰“高宗，殷宗也。汤死后世称成汤，以两言为谥也。号无质文，谥有质文何？号者，始也，为本，故不可变也。周已后用意尤文，以为本生时号令善，故有善谥，故舍文、武王也。合言之则上其谥，明别善恶，所以劝人为善，戒人为恶也。帝者，天号也。以为尧犹谥，顾上世质直，死后以其名为号耳。所以谥之为尧何？为谥有七十二品。礼记谥法曰：“翼善传圣谥曰尧，仁圣盛明谥曰舜，慈惠爱民谥曰文，强理直谥曰武。”
天子崩，臣下至南郊谥之者何？以为人臣之义，莫不欲褒大其君，掩恶扬善者也。故之南郊，明不得欺天也。故曾子问孔子曰：“天子崩，臣下之南郊告谥之。”
诸侯薨，世子赴告天子，天子遣大夫会其葬而谥之何？幼不诔长，贱不诔贵，诸侯相诔，非礼也，臣当受谥于君也。
卿大夫老归死有谥何？谥者，别尊卑，彰有德也。卿大夫归无过，犹有禄位，故有谥也。
夫人无谥者何？无爵故无谥。或曰夫人有谥，夫人一国之母，修闺门之内，群下亦化之，故设谥以彰其善恶。春秋传曰：“葬宗恭姫。”传曰：“其称谥何？贤也。”传曰：“哀姜者何？庄公夫人也。”卿大夫妻无谥何？贱也。八妾所以无谥何？卑贱无所能务，犹士卑小不得有谥也。太子夫人无谥何？本妇人随夫，太子无谥，其夫人不得有谥也。天子太子元士也，士无谥，知太子亦无谥也。附庸所以无谥何？卑小无爵也。王制曰：“爵禄凡五等，附庸本非爵也。
后夫人于何所谥之？以为于朝廷。朝廷本所以治政之处，臣子共审谥，白之于君，然后加之妇人，大夫故但白君而已。何以知不之南郊也？妇人本无外事，何为于郊也？礼曾子问曰：“唯天子称天以诛之。”唯者，独也，明天子独于南郊耳。显号谥何法？法曰：“未出而明，已入有余光也。”

白虎通德论卷第二

五祀
五祀者，何谓也？谓门、户、井、灶、中霤也。所以祭何？人之所处、出入、所饮食，故为神而祭之。何以知五祀谓门、户、井、灶、中霤也？月令曰：“其祀户。”又曰：“其祀灶”，“其祀中霤”，“其祀门”，“其祀井”。
独大夫已上得祭之何？士者位卑禄薄，但祭其先祖耳。礼曰：“天子祭天地，诸侯祭山川，卿大夫祭五祀，士祭其祖。”曲礼曰：“天地四时，山川五祀，岁遍。诸侯方祀山川五祀，岁遍。卿大夫祭五祀，士祭其先。非所当祭而祭之，名曰淫祀，淫祀无福。”
祭五祀所以岁一徧何？顺五行也。故春即祭户，户者，人所出入，亦春万物始触户而出也。夏祭灶者，火之主，人所以自养也。夏亦火王，长养万物。秋祭门，门以闭藏自固也。秋亦万物成熟，内备自守也。冬祭井，井者水之生，藏任地中，冬亦水王，万物伏藏。六月祭中霤，中霤者，象土在中央也。六月亦土王也。故月令春言“其祀户，祭先脾”；夏言“其祀灶，祭先肺”；秋言“其祀门，祭先肝”；冬言“其祀井，祭先肾”，中央言“其祀中霤，祭先心。春祀户，祭所以时先脾者何？脾者，土也。春木王，煞土，故以所胜祭之也。是冬肾，六月心，非所胜也，以祭何？以为土位在中央，至尊，故祭以心。心者，藏之尊者，水最卑，不得食其所胜。
祭五祀，天子诸侯以牛，卿大夫以羊，因四时牲也。一说户以羊，灶以雉，中霤以豚，门以犬，井以豕。或曰：中霤用牛，余不得用豚，井以鱼。
社稷
王者所以有社稷何？为天下求福报功。人非土不立，非榖不食。土地广博，不可徧敬也。五榖众多，不可一一而祭也。故封土立社，示有土尊稷，五榖之长，故封稷而祭之也。尚书曰：“乃社于新邑。”孝经曰：“保其社稷，而和其民人。”盖诸侯之孝也。稷者，得阴阳中和之气，而用尤多，故为长也。岁再祭何？春求榖之义也。故月令仲春之月，择元日，命人社。”援神契曰：“仲春获禾，报社
祭稷。”以三牲何？重功故也。尚书曰：“乃社于新邑，羊一牛一豕一。”王制曰：“天子社稷皆大牢，诸侯社稷皆少牢。”宗庙俱大牢，社稷独少牢何？宗庙大牢，所以广孝道也。社稷为报功，诸侯一国所报者少故也。王者诸侯俱两社何？俱有土之君。礼记三正曰：“王者二社，为天下立礼曰太社，自为立社曰王社。诸侯为百姓立社曰国社，自为立社曰侯社。”太社为天下报功，王社为京师报功。太社尊于王社，土地久，故而报之。
王者诸侯必有诫社何？示有存亡也。明为善者得之，恶者失之。故春秋公羊传曰：“亡国之社，奄其上，柴其下。”郊特牲曰：“丧国之社屋之，自言与天地绝也。”在门东，明自下之无事处也。或曰：皆当着明诫，当近君，置宗庙之墙南。礼曰“亡国之社稷，必以为宗庙之屏”，示贱之也。
社稷在中门之外，外门之内何？尊而亲之，与先祖同也。不置中门内何？敬之，示不亵渎也。论语曰：“譬诸宫墙，不得其门而入，不见宗庙之美，百官之富。”祭义曰：“右社稷，左宗庙。”
大夫有民，其有社稷者，亦为报功也。礼祭法曰：“大夫成群立社曰置在。”月令曰“择元日，命人社。”论语曰：“季路使子羔为费宰，　曰：“有民人焉，有社稷焉。”
不谓之土何？封土为社，故变名谓之社，别于众土也。为社立祀，治谓之稷，语亦自变，有内外。或曰：至稷不以稷为社，故不变其名，事自可知也。不正月祭稷何？礼不常存，养人为用，故立其神。
社无屋何？达天地气。故郊特牲曰：“太社稷必受霜露风雨，以达天地之气。”社稷所以有树何？尊而识之，使民人望见师敬之，又所以表功也。故周官曰：“司社而树之，各以土地所生。”尚书亡篇曰：“太社唯松，东社唯柏，南社唯梓，西社唯栗，北社唯槐。”
王者自亲祭社稷何？社者，土地之神也。土生万物，天下之所主也。尊重之，故自祭也。其坛大何如？春秋文义曰：“天子之社稷广五丈，诸侯半之。”其色如何？春秋传曰：“天子有太社焉，东方青色，南方赤色，西方白色，北方黑色，上冒以黄土。故将封东方诸侯，青土，苴以白茅，谨敬洁清也。”祭社有乐。乐记曰：“乐之施于金石丝竹，越于声音，用之于宗庙社稷。”
曾子问曰：“诸侯之祭社稷，俎豆既陈，闻天子崩，如之何？孔子曰：“废。”臣子哀痛之，不敢终于礼也。

礼乐
王者所以盛礼乐何？节文之喜怒。乐以象天，礼以法地。人无不含天地之气，有五常之性者。故乐所以荡涤，反其邪恶也；礼所防淫佚，节其侈靡也。故孝经曰：“安上治民，莫善于礼。移风易俗，莫善于乐。”子曰：“乐在宗庙之中，君臣上下同听之，则莫不和敬。族长乡里之中，长幼同听之，则莫不和顺。在闺门之内，父子兄弟同听之，则莫不和亲。故乐者，所以崇和顺，比物饰节，节奏合以成文，所以合和父子君臣，附亲万民也。是先王立乐之意也。故听其雅颂之声，志意得广焉。执干戚，习俯仰屈信，容貌得齐焉。其惙兆，要其节奏，行列得正焉，进退得齐焉。故乐者，天地之命，中和之纪，人情之所不能免焉也。夫乐者，先王之所以饰喜也。军族𫓧𨱆，　所以饰怒也。故先王之喜怒，皆得其齐焉。喜则天下和之，怒则暴乱者畏之。先王之道，礼乐可谓盛矣。闻角声，莫不恻隐而慈者；闻征声，莫不喜养好施者；闻摘声，莫不刚断而立事者；闻羽声，莫不深思而远虑者；闻宫声，莫不温润而宽和者也。礼所揖让何？所以尊人自损也。不争。论语曰：“揖让而升，下而饮，其争也君子。”故“君使臣以礼，臣事君以忠。“谦谦君子，利涉大川”，“以贵下贱，大得民也”。屈已敬人，君子之心。故孔子曰：“为礼不敬，吾何以观之哉？”夫礼者，阴阳之际也，百事之会也，所以尊天地，傧鬼神，序上下，正人道也。乐所以必歌者何？夫歌者，口言之也。中心喜乐，口欲歌之，手欲舞之，足欲蹈之。故尚书曰：“前歌后舞，假于上下。”礼贵忠何？礼者，盛不足，节有余，使丰年不奢，凶年不俭，富贫不相悬也。乐尚雅，雅者，古正也，所以远郑声也。孔子曰“郑声淫”何？郑国土地民人，山居谷浴，男女错𮦀　为郑声，以相悦怿。故邪僻声皆淫色之声也。
太平乃制礼作乐何？夫礼乐所以防奢淫。天下人民饥寒，何乐之乎？功成作乐，治定制礼。乐言作，礼言制何？乐者，阳也。阳倡始，故言作。礼者，阴也。阴制度于阳，故言制。乐象阳，礼法阴也。
王者始起，何用正民？以为且用先王之礼乐，天下太平，乃更制作焉。书曰：“肇修殷殷礼，祀新邑。”此言太平去殷礼。春秋传曰“昌何为不修乎近而修乎远？同已也，可因先以太平也。必复更制者，示不袭也。又天下乐之者，乐者所以象德表功殊名。礼记曰：“黄帝乐曰咸池，颛顼乐曰六茎，帝喾乐曰五英，尧乐曰大章，舜乐曰箫韶，禹乐曰大夏，汤乐曰大护，周乐曰大武、象，周公之乐曰酌，合曰大武。”黄帝曰咸池者，言大施天下之道而行之，天之所生，地之所载，咸蒙德施也。颛顼曰六茎者，言和律历以调阴阳，茎者，著万物也。帝喾曰五英者，言能调和五声以养万物，调其英华也。尧曰大章，大明天地人之道也。舜曰箫韶者，舜能继尧之道也。禹曰大夏者，言禹能顺二圣之道而行之，故曰大夏也。汤曰大护者，言汤承衰能护民之急也。周公曰酌、合者，言周公辅成王，能斟酌文武之道而成之也。武王曰象者，象太平而作乐，示已太平也。合曰大武者，天下始乐周之征伐行武，故诗人歌之：“王赫斯怒，爰整其旅。”当此之时，天下乐文王之怒以定天下，故乐其武也。周室中制象汤乐何？殷纣为恶日久，其恶最甚，斮涉刳胎，残贼天下。武王起兵，前歌后舞，克殷之后，民人大喜，故中作所以节喜盛。
天子八佾，诸侯四佾，所以别尊卑。乐者，阳也，故以阴数，法八风六律、四时也。八风六律者，天气也，助天地成万物者也。亦犹乐所以顺气变化，万民成其性命也。故春秋公羊传曰：“天子八佾，诸公六佾，诸侯四佾。”诗曰：“大夫士琴瑟御。”八佾者，何谓也？佾者，列也。以八人为行列，八八六十四人也。诸公六六为行，诸侯四四为行。诸公谓三公二王后。大夫、士，北面之臣，非专事子民者也，故但琴瑟而已。
王者有六乐者，贵公美德也。所以作供养，倾先王之乐，明有法，示亡其本兴已。所以自作乐，明作已也。
乐所以作四夷之乐何？德广及之也。易曰：“先王以作乐崇德，殷荐之上帝，以配祖考。”诗云：“奏鼓简简，衎我烈祖。”乐元语曰“受命而六乐”，乐先王之乐，明有法也；与其所自作，明有制，兴四夷之乐，明德广及之也。故南夷之乐曰兜，西夷之乐曰禁，北夷之乐曰昧，东夷之乐曰离。合观之乐舞于堂，四夷之乐陈于右，先王所以得之，顺命重始也。此言以人得之先以文，谓持羽毛舞也。以武得之，持干戚舞也。乐元语曰：“东夷之乐持矛舞，助时生也。南夷之乐持羽舞，助时养也；西夷之乐持戟舞，助时煞也。北夷之乐持干舞，助时藏也。”谁制夷狄之乐？以为先圣王也。先王惟行道德，和调阴阳，覆被夷狄，故夷狄安乐，来朝中国，于是作乐乐之。南之为言任也，任养万物。味之为言昧也，昧者，万物老衰；禁者，万物禁藏；侏离者，万物微离地而生。一说东方持矛，南方歌，西方戚，北方击金。夷狄质，不如中国，中国文章，但随物名之耳，故百王不易
戚二者。制夷狄乐，不制夷狄礼何？以为礼者，身当履而行也，夷狄之人不能行礼。乐者，圣人作为以乐之耳，故有夷狄乐也。殊为舞者，以为使中国人。何以言之？夷狄之人礼不备，恐有过误也。作之门外者何？夷在外，故就之也。夷狄无礼义，故不在内。明堂记曰“九夷之国，在东门之外”，所以知不在门内也。明堂记曰“禹纳蛮夷之乐于太庙”。言纳，明有入也。曰四夷之乐者，何谓也？以为四夷外无礼义之国。数夷狄者从东，故举本以为之总名也。言夷狄者，举终始也。言蛮，举远也；言貉，举恶也。则别之东方为九夷，南方为八蛮，西方为六戎，北方为五狄。故曾子问曰：“九夷八蛮六戎五狄，百姓之难至者也。”何以知夷在东方？礼王制曰：“东方曰夷，被发文身。”又曰：“南方曰蛮，雕题交趾。西方曰戎，被发衣皮。北方曰狄，衣羽毛穴居。”东所以九何？盖来者过，九之为言究也，德徧究，故应德而来，亦九也。非故为之，道自然也。何以名为夷蛮？曰：圣人本不治外国，非为制名也，因其国名而言之耳。一说曰：名其短而为之制名也。夷者，僔狄无礼义。东方者，少阳易化，故取名也。北方太阴鄙郄，故少蛮虫难化，执心违邪。戎者，强恶也。狄者，易也，辟易无别也。
歌者在堂上，舞在堂下何？歌者象德，舞者象君子上德而下功。郊特牲曰：“歌者在上。”论语曰：“季氏八佾舞于庭。”书：“下管鼗鼓，笙镛以间。”
降神之乐在上何？为鬼神举。故书曰：“戛击鸣球，搏拊琴瑟以咏，祖考来格。”何以用鸣球搏拊者何？鬼神清虚，贵净贱铿锵也。故尚书大传曰：“搏拊鼓振以秉，琴瑟练丝朱弦。”鸣者贵玉声也。
王者食所以有乐何？乐食天下之太平，富积之饶也。明天子至尊，非功不食，非德不饱。故传曰：“天子食时举乐。”王者所以日食者何？明有四方之物，食四时之功也。四方不平，四时不顺，有彻乐之法焉，所以明至尊，著法戒也。王平居中央，制御四方。平旦食，少阳之始也；昼食，太阳之始也；晡食，少阴之始也；暮食，太阴之始也。论语曰：“亚饭干适楚，三饭缭适蔡，四饭缺适秦。”诸侯三饭，卿大夫再饭，尊卑之差也。弟子职暮食士偃，礼士也。食力无数。庶人职在耕桑，戮力劳役，饭即食，饱即作，故无数。
礼乐者，何谓也？礼之为言履也，可履践而行。乐者，君子乐得其道，小人乐得其欲。声者何谓？声鸣也，闻其声即知其所生。音者，饮也，言其刚柔清浊，和而相饮也。尚书曰：“予欲闻六律五声八音。”五声者何谓也？宫、摘、角、征、羽。土谓宫，金谓摘，木谓角，火谓征，水谓羽。月令曰：“盛德在木，其音角。”又曰：“盛德在火，其音征，盛德在金，其音摘；盛德在水，其音羽。”所以名之为角者，跃也，阳气动跃。征者，止也，阳气止。摘者，张也，阴气开张，阳气始降也。羽者，纡也，阴气在上，阳气在下。宫者，容也，含也，含容四时者也。八音者何谓也？乐记曰：“土曰埙，竹曰管，皮曰鼓，匏曰笙，丝曰弦，石曰磬，金曰钟，木曰柷敔。”此谓八音也，法易八卦也，万物之数也。八音，万物之声也。所以用八音何？天子承继万物，当知其数，既得其数，当知其声，即思其形，如此蜎飞蠕动，无不乐其音者，至德之道也。天子乐之，故乐用八音。乐记曰：“埙，坎音也；管，艮音也；鼓，震音也；弦，离音也；钟，兑音也；祝敔，乾音也。”埙在十一月，埙之为言勋，阳气于黄泉之下，勋蒸而萌。匏之言施也，在十二月，万物始施而劳。笙者，太蔟之气，象万物之生，故曰笙。有七正之节焉，有六合之和焉，天下乐之，故谓之笙。鼓，震音，烦气也，万物愤懑，震动而生，雷以动之，温以煖之，风以散之，雨以濡之，奋至德之声，感和平之气也。同声相应，同气相求，神明报应，天地祐之，其本乃在万物之始耶，故谓鼓也。鼗者，震之气也，上应卯星，以通王道，故谓之鼗也。箫者，中之气，万物生于无声，见于无形，聊也，箫也，故谓之箫。箫者，以禄为本，言承天继物为民本，人力加，地道化，然后万物戮也，故谓之箫也。瑟者，啬也，闲也，所以惩忽宫商角则宜。君父有节，臣子有义，然后四时和；四时和，然后万物生，故谓之瑟也。琴者，禁也，所以禁止淫邪，正人心也。磬者，夷则之气也，象万物之盛也，其气磬，故曰“磬有贵贱焉，有亲疏焉，有长幼焉”。朝廷之礼，贵不让贱，所以有尊卑也；乡党之礼，长不让幼，所以明有年也；宗庙之礼，亲不让疏，所以有亲也。此三者行，然后王道得；王道得，然后万物成，天下乐用磬也。钟之为言动也，阴气用事，万物动成。钟为气用，金声也。镈者，时之气声也，节度之所生也。君臣有节度则万物昌，无节度则万物亡。亡与昌正相迫，故谓之镈。柷敔者，终始之声，万物之所生也。阴阳顺而复，故曰柷。承顺天地，序迎万物，天下乐之，故乐用柷。柷，始也；敔，终也。一说笙、柷、鼓、箫、瑟、埙、钟、磬也，如其次，笙在北方，柷在东北方，鼓在东方，琴在南方，埙在西南方，钟在西方，磬在北方。声五音八何？声为本，出于五行；音为末，象八风。故乐记曰：“声成文谓之音，知音而乐之，谓之乐也。”
问曰：异说并行，则弟子疑焉。孔子有言：“吾闻择其善者而从之，多见而志之也，知之次也。”文武之道，未坠于地，天之将丧斯文也，乐亦在其中矣。”圣人之道，犹有文质，所以据其说，述所闻者，亦各传其所受而已。

白虎通德论卷第三

封公侯
王者所以立三公九卿何？曰：天虽至神，必因日月之光；地虽至灵，必有山川之化；圣人虽有万人之德，必须俊贤。三公、九卿、二十七大夫、八十一元士，以顺天成其道。司马主兵，司徒主人，司空主地。王者受命为天地人之职，故八职以置三公，各主其一，以效其功。一公置三卿，故九卿也。天道莫不成于三。天有三光，日、月、星；地有三形，高、下、平；人有三尊，君、父、师。故一公三卿佐之，一卿三大夫佐之，一大夫三元士佐之。天有三光，然后而能遍照，各自有三，法物成于三，有始、有中、有终，明天道而终之也。三公、九卿、二十七大夫、八十一元士，凡百二十官，下应十二子。别名记曰：“司徒典民，司空主地，司马顺天。”天者施生，所以主兵何？兵者，为诸除害也，所以全其生，卫其养也，故兵称天。寇贼猛兽，皆为除害者所主也。论语曰：“天下有道，则礼乐征伐自天子出。”司马主兵。言马者，马阳物，乾之所为，行兵用焉，不以伤害为度，故言马也。司徒主人。不言徒人者，徒，众也，重民。司空主土，不言土言空者，空尚主之，何况于实，以微见著。
王者主三公、九卿、二十七大夫，足以教道照幽隐。必复封诸侯何？重民之至也。善恶比而易，故知择贤而封之，使治其民，以著其德，极其才。上以尊天子，备蕃辅；下以子养百姓，施行其道。开贤者之路，谦不自专，故列土封贤，因而象之，象贤重民也。
州伯何谓也？伯，长也。选择贤良，使长一州，故谓之伯也。王制曰：“千里之外设方伯。五国以为属，属有长。十国以为连，连有率。三十国以为卒，卒有正。二百一十国以为州，州有伯。”唐虞谓之牧何？尚质。使大夫往来牧诸侯，故谓之牧。旁立三人，凡十二人。尚书曰：“咨十有二牧。”何知尧时十有二州也？以禹贡言九州也。王者所以有二伯者，分职而授政，欲其亟成也。王制曰：“八伯各以其属，属于天子之老，曰二伯。”诗云：“蔽芾甘棠，勿剪勿伐，邵伯所茇。”春秋公羊传曰：“自陜已东，周公主之；自陜已西，邵公主之。”不分南北何？东方被圣人化日少，西方被圣人化日久，故分东西，使圣人主其难者，贤者主其易者，乃俱到太平也。又欲令同有阴阳寒暑之节，共法度也。所分陜者，是国中也。若言面，八百四十国矣。
诸侯有三卿者，分三事也。五大夫者，下天子。王制曰：“大国三卿，皆命于天子，下大夫五人，上士二十七人。”次国三卿，二卿命于天子，一卿命于其君。”小国二卿，皆命于其君，大夫悉同。礼王度记曰：“子男三卿，一卿命于天子。”
诸侯封不过百里，象雷震百里，所润雨同也。雷者，阴中之阳也，诸侯象也。诸侯比王者为阴，南面赏罚为阳，法雷也。七十里、五十里，差德功也。故王制曰：“凡四海之内九州，州方千里，建百里之国二十，七十里之国六十，五十里之国百有二十，名山大泽不以封，其余以为附庸间田。”天子所治方千里，此平土三千，并数邑居山川至五十里。名山大泽不以封者，与百姓共之，不使一国独专也。山木之饶，水泉之利，千里相通，所均有无，赡其不足。制土三等何？因土地有高下中。
王者即位，先封贤者，忧人之急也。故列土为疆，非为诸侯，张官设府，非为卿大夫，皆为民也。易曰：“利建侯。”此言因所利故立之。乐记曰：“武王克殷反商，下车封夏后氏之后于耜，殷人之后于宋，封王子比干之墓，释箕子之囚。”天下太平，乃封亲属者，示不私也。即不私封之何？“普天之下，莫非王土，率土之宾，莫非王臣”，海内之众已尽得使之，不忍使亲属无短足之居，一人使封之，亲亲之义也。以尚书封康叔，据平安也。王者始起，封诸父昆弟，与已共财之义，故可与共土。一说诸父不得封。诸侯二十国，厚有功，象贤，以为民也。贤者子孙类多贤。又卿不世位，为其不子爱百姓，各加一功，以虞乐其身也。受命不封子者，父子手足，无分离异财之义，至昆弟皮体有分别，故封之也。以舜封弟象有比之野也。
封诸侯以夏何？阳气盛养，故封诸侯，盛养贤也。封立人君，阳德之盛者。月令曰：“孟夏之月，行赏，封诸侯，庆赐无不欣悦。”
何以言诸侯继世？以立诸侯象贤也。大夫不世位何？股肱之臣，任事者也，为其专权擅势，倾覆国家。”又曰：孙苟中庸，不任辅政，妨塞贤，故不世世。故春秋公羊传曰：“讥世，世，非礼也。”诸侯世位，大夫不世，安法？所以诸侯南面之君，体阳而行，阳道不绝。大夫人臣北面，体阴而行，阴道绝。以男生内向，有留家之义；女生外向，有从夫之义。此阳不绝，阴有绝之效也。国在立太子者，防篡煞，压臣子之乱也。春秋之弑太子，罪与弑君同。春秋曰“弑其君之子奚齐”，明与弑君同也。君薨，适夫人无子，有育遗腹，必待其产立之何？尊适重正也。曾子问曰：“立适以长不以贤何？以言为贤不肖不可知也。”尚书曰“惟帝其难之”。立子以贵不以长，防爱憎也。春秋曰“适以长不以贤，立子以贤不以长也”。
始封诸侯无子，死不得与兄弟何？古者象贤也，弟非贤者子孙。春秋传曰“善善及子孙”，不言及昆弟，昆弟尊同，无相承养之义，以闵公不继庄公也。昆弟不相继之义。至继体诸侯，无子得及亲属者，以其俱贤者子孙也，重其先祖之功，故得及之。
礼服传曰“大宗不可绝，同宗则可以为后”，为人作子何？明小宗可以绝，大宗不可绝，故舍已之父，往为后于大宗，所以尊祖，重不绝大宗也。春秋传曰：“为人后者，为人子者继世。”诸侯无子又无弟，但有诸父庶兄，当谁？庶与兄，推亲之序也。
王者受命而作，兴灭国，继绝世何？为先王无道，妄煞无辜，及嗣子幼弱，为强臣所夺，子孙皆无罪囚而绝，重其先人之功，故复立之。论语曰“兴灭国，继绝世”。诛君之子不立者，义无所继也。诸侯世位，象贤也，今亲被诛，绝也。春秋传曰“诛君之子立”。君见弑，其子得立何？所以尊君防篡弑。春秋继经曰“齐无知杀其君”，贵妾子公子紏当立也。
大夫功成未封，子得封者，善善及子孙也。春秋传曰“贤者子孙宜有土地”也。
周公不之鲁何？为周公继武王之业也。春秋传曰：“周公曷为不之鲁？欲天下一于周也。”诗云：“王曰叔父，建尔无子，俾侯于鲁。”周公身薨，天为之变，成王以天子之礼葬之，命鲁郊，以明至孝天所兴也。

京师
王者必即土中者何？所以均教道，平往来，使善易以闻，为恶易以闻，明当惧慎，损于善恶。尚书曰：“王来绍上帝，自服于土中。”圣人承天而制作。尚书曰：“公不敢不敬天之休，来相宅。”
周家始封于何？后稷封于邰，公刘去邰之邠。诗云“即有台家室”。又曰“笃公刘，于邠斯观”。周家五迁，其意一也，皆欲成其道也。时宁先皇者，不以诸侯移，必先请从然后行。
京师者，何谓也？千里之邑号也。京，大也。师，众也。天子所居，故大众言之，明诸侯法日月之径千里。春秋传曰：“京曰天子之居也。”王制曰：“天子之田方千里。”
或曰：夏曰夏邑，殷曰摘邑，周曰京师。尚书曰“率割夏邑”，谓桀也；“在摘邑”，谓殷也。王制曰：“天子三公之田视公侯，卿视伯，大夫视子男，士视附庸。上农夫食九人，其次食八人，其次食七人，其次食六人。下农夫食五人。庶人在官者，以是为差也。诸侯之下士视上农夫，禄足以代其耕也。中士倍下士，上士倍中士，下大夫倍上士。卿四大夫禄，君十卿禄。次国之卿，三大夫禄，君十卿禄。小国之卿，倍上大夫禄，君十卿禄。天子之县内，有百里之国九，七十里之国二十一，五十里之国六十三，凡九十三国。名山大泽不以封，其余以禄士，以为间田。
诸侯入为公卿、大夫，得食两家菜，不日。有能，然后居其位，德加于人，然后食其禄，所以尊贤重有德也。”今以盛德人辅佐，两食之何？王制曰：“天子县内诸侯，禄也；外诸侯嗣也。”
天子太子食菜者，储君，嗣主也，当有土以尊之也。太子食百里，与诸侯封同。故礼曰：公士大夫子，子也，无爵而在大夫上，故百里也。公卿大夫皆食菜者，示与民同有无也。

五行
五行者，何谓也？谓金木水火土也。言行者，欲言为天行气之义也。地之承天，犹妻之事夫，臣之事君也。谓其位卑，卑者亲事，故自周于一行，尊于天也。尚书“一曰水，二曰火，三曰木，四曰金，五曰土”。水位在北方。北方者，阴气在黄泉之下，任养万物，水之为言淮也，阴化沾濡，任生木。木在东方。东方者，阴阳气始动，万物始生，木之为言触也，阳气动跃。火在南方。南方者，阳在上，万物垂枝。火之为言委随也，言万物布施。火之为言化也，阳气用事，万物变化也。金在西方，西方者，阴始起，万物禁止，金之为言禁也。土在中央者，主吐含万物，土之为言吐也。何知东方生？乐记曰：“春生夏长，秋收冬藏。”土所以不名时，地，土别名也，比于五行最尊，故不自居部职也。元命包曰：“土之为位而道在，故大不预化，人主不任部职。”
五行之性，或上或下何？火者，阳也，尊，故上。水者，阴也，卑，故下。水者少阳，金者少阴，有中和之性，故可曲可直，从革。土者最大，苞含物将生者、出者、将归者，不嫌清浊为万物。尚书曰：“水曰润下，火曰炎上，木曰曲直，金曰从革，土爰稼穑。”五行所以二阳三阴何？土尊，尊者配天。金、木、水、火，阴阳自偶。
水味所以咸何？是其性也。所以北方咸者，万物咸与，所以坚之也，犹五味得咸乃坚也。木味所以酸者何？东方万物之生也，酸者以达生也，犹五味得酸乃达也。火味所以苦何？南方主长养，苦者所以长养也，犹五味须苦可以养也。金味所以辛何？西方煞伤成物，辛所以煞伤之也，犹五味得辛乃委煞也。土味所以甘何？中央者，中和也，故甘，犹五味以甘为主也。尚书曰：“润下作咸，炎上作苦，曲直作酸，从革作辛，稼穑作甘。”北方其臭朽者何？北方水，万物所幽藏也。又水者受垢浊，故臭腐朽也。东方者，木也，万物新出地中，故其臭膻。南方者，水也，盛阳承动，故其臭焦。西方者，金也，万物成熟始复诺，故其臭腥。中央，土也，主养，故其臭香也。月令曰：“东方其臭膻，南方其臭焦，中央其臭香，西方其臭腥，北方其臭朽。”所以名之为东方者，动方也，万物始动生也。南方者，任养之方，万物怀任也。西方者，迁方也，万物迁落也。北方者，伏方也，万物伏藏也。
少阳见寅，寅者，演也，律中大簇。律之言率，所以率气令生也。卯者，茂也，律中夹钟。衰于辰，辰，震也，律中姑洗。其日甲乙者，万物孚甲也。乙者，物蕃屈有节欲出。时为春，春之为言偆，偆，动也，位在东方，其色青，其音角，角者，气动耀也。其帝太皞，皞者，大起，万物扰也。其神勾芒者，物之始生，其精青龙。芒之为言萌也，阴中阳，故太阳见于巳，巳者，物必起，律中仲吕。壮盛于午，午物满长，律中㽔宾。衰于未，未，味也，律中林钟，其日丙丁者，其物炳明，丁者，强也。时为夏，夏之言大也，位在南方，其色赤，其音征，征，止也，阳度极也。其帝炎帝者，太阳也，其神祝融，祝融者，属续，其精为鸟，离为鸾，故少阴见于申，申者，身也，律中夷则。壮于酉，酉者，老物收敛，律中南吕。衰于戌，戌者，灭也，律中无射，无射者，无声也，其曰庚辛，庚者，物更也；辛者，阴始成。时为秋，秋之为言愁亡也，其位西方，其色白，其音摘，摘者，强也，其帝少皞，少皞者，少敛也，其神蓐收，蓐收者，缩也，其精白虎，虎之为言搏讨也。故太阴见于亥，亥者，仰也，律中应钟。壮于子，于子者，孳也，律中黄钟。衰于丑，丑者，纽也，律中大吕，其日壬癸，壬者，阴始任；癸者，揆，揆，度，可揆度也。时为冬，冬之为言终也，其位在北方，其音羽，羽之为言舒，言万物始孳。其帝颛顼，颛顼者，寒缩也，其神玄冥，玄冥者，入冥也。其精玄武，掩起离体泉，龟蛟珠蛤。土为中宫，其日戊己。戊者，茂也；己，抑屈起。其音宫。宫者，中也。其帝黄帝，其神后土。”
月令云：“十一月律谓之黄钟何？中和之色；钟者，动也。言阳气动于黄泉之下，动养万物也。十二月律之谓之大吕何？大，大也；吕者，拒也。言阳气欲出，阴不许也。吕之为言拒者，旅抑拒难之也。正月律谓之太蔟何？太亦大也。蔟者，凑也。言万物始大，凑地而出也。二月律谓之夹钟何？夹者，孚甲也。言万物孚甲，种类分也。三月谓之姑洗何？姑者，故也；洗者，鲜也。言万物皆去故就其新，莫不鲜明也。四月谓之仲吕何？言阳气极将彼故复中难之也。五月谓之㽔宾，㽔者，下也；宾者，敬也。言阳气上极，阴气始宾敬之也。六月谓之林钟何？林者，众也。万物成熟，种类众多。七月谓之夷则何？夷，伤；则，法也。言万物始伤，被刑法也。八月谓之南吕何？南者，任也，言阳气尚有，任生荠麦也，故阴拒之也。九月谓之无射何？射者，终也，言万物随阳而终也，当复随阴起，无有终已。十月谓之应钟何？钟，动也。言万物应阳而动下藏也。
五行所以更王何？以其转相生，故有终始也。木生火，火生土，土生金，金生水，水生木。是以木王，火相，土死，金囚，水休。王所胜老死囚，故王者休。见王火相，何以知为臣？土所以死者，子为父报仇者也。五行之子，慎之物归母。木王，火相，金成，其火燋金。金生水，水灭火，报其理。火生土，土则害水，莫能而御。五行所以相害者，大地之性，众胜寡，故水胜火也；精胜坚，故火胜金；刚胜柔，故金胜木；专胜散，故木胜土；实胜虚，故土胜水也。火阳，君之象也；水阴，臣之义也。臣所以胜其君何？此谓无道之君也，故为众阴所害，犹纣王也。”是使水得施行，金以盖之，土以应之，欲温则温，欲寒亦何从得害火乎？”曰：“五行各自有阴阳。”“木生火，所以还烧其母何？”曰：“金胜木，火欲为木害金，金者坚强难消，故母以逊体助火烧金，此自欲成子之义。又阳道不相离，故为两盛，火死，子乃继之。”木王所以七十二日何？土王四季各十八日，合九十日为一时，王九十日。土所以王四季何？木非土不生，火非土不荣，金非土不成，水无土不高。土扶微助衰，历　成其道，故五行更王，亦须土也。王四季，居中央，不名时。五行何以知同时起丑讫义相生？传曰：“五行并起赴，各以名别。”阳生阴煞，火中无生物，水中反有生物何？生者以内，火阴在内，故不生也。水火独一种，金木多品何？以为南北阴阳之极也，得其极，故一也。东西非其极也，故非一也。水木可食，金火、土不可食何？木者阳，阳者施生，故可食。火者阴在内，金者阴啬吝，故不可食。火水所以杀人何？水盛气也，故入而杀人；火阴在内，故杀人壮于水也。金木微气，故不能自杀人也。火不可入其中者，阴在内也，入则杀人矣。水土阳在内，故可入其中。金木微气也，精密不可得入也。水火不可加人功为用，金木加人功何？火者盛阳，水者盛阴者也，气盛不变，故不可加人功为人用。金木者不能自成，故湏人加功以为人用也。五行之性，火热水寒，有温水，无寒火何？明臣可以为君，君不可更为臣。五行常在，火乍亡何？水太阴也，刑者，故常在。金少阴，木少阳，微气无变，故亦常在。火太阳精微，人君之象，象尊常藏，犹天子居九重之内，臣下卫之也。藏于木者，依于仁也。木自主，金须人取　之乃成，阴卑不能自成也。木所以浮，金所以沉何？子生于母之义。肝所以沉，肺所以浮何？”“有知者尊其母也。一说木畏金，金之妻庚，受庚之化。木者法其本，柔可曲直，故浮也。肝法其化，直故沉。五行皆同义。
“天子所以内明而外昧，人所以外明而内昧何？”“明天人欲相向而治也。”“行有五，时有四何？”“四时为时，五行为节，故木王即谓之春，金王即谓之秋，土尊不任职，君不居部，故时有四也。”“子不肯禅何法？”“法四时，火不兴土而兴金也。”“父死子继何法？”“法木终火王也。”“兄死弟及何法？”“法夏之承春也。”“善善及子孙何法？”“法春生待夏复长也。”“恶恶止其身何法？”“法秋煞不待冬也。”“主幼臣摄政何法？”“法土用事于季孟之间也。”“子之复雠何法？”“法土胜水，水胜火也。”“子顺父，臣顺君，妻顺夫何法？”“法地顺天也。”“男不离父母何法？”“法火不离木也。”“女离父母何法？”“法水流去金也。”“娶妻亲迎何法？”“法日入阳下阴也。”“君让臣何法？”“法月三十日，名其功也。”“善称君，过称己，何法？”“法阴阳共叙共生，阳名生，阴名煞。”臣有功归于君何法？“法归明于日也。”臣法君何法？“法金正木也。”子谏父何法？“法火揉直木也。”臣谏君不从则去何法？“法水润下达于上也。”君子远子近孙何法？“法木远火近土也。”亲属臣谏不相去何法？“法水木枝叶不相离也。”父为子隐何法？“法木之藏火也。”子为父隐何法？“法水逃金也。”君有众民何法？“法天有众星也。”王者赐，先亲近后疏远何法？“法天雨高者先得之也。”长幼何法？“法四时有孟、仲、季也。”朋友何法？“法水合流相承也。”父母生子养长子何法？“法水生木长大也。”子养父母何法？“法夏养长木，此火养母也。”不以父命废主命何法？“法金不畏土而畏火。”阳舒阴急何法？“法日行迟，月行疾也。”有分土无分民何法？“法四时各有分，而所生者通也。若言东，东方天下皆生也。”君一娶九女何法？“法九州象天之施也。”不娶同姓何法？“法五行异类乃相生也。”子丧父母何法？“法木不见水则憔悴也。”丧三年何法？“法三年一闰，天道终也。”父丧子，夫丧妻何法？“法一岁物有终始，天气亦为之变也。”年六十闭房何法？“法六月阳气衰也。”人有五藏六府何法？“法五行六合也。”人目何法？法日月明也。“日照昼，月照夜，人目所不更照何法？目亦更用事也。王者监二王之后何法？法木须金以正，须水以润也。明王先赏后罚何法？法四时先生后煞也。”

白虎通德论卷第四

三军
国有三军何？所以戒非常，伐无道，尊宗庙，重社稷，安不忘危也。何以言有三军也？论语曰：“子行三军则谁与？”诗云：“周王于迈，六师及之。”三军者何法？法天地人也。以为五人为伍，五伍为两，四两为卒，五卒为旅，五旅为师，师二千五百人。师为一军，六师一万五千人也。传曰：“一人必死，十人不能当；百人必死，千人不能当；千人必死，万人不能当；万人必死，横行天下。”虽有万人，犹谦让自以为不足，故复加五千人，因法月数。月者，群阴之长也。十二足以穷尽阴阳，备物成功。二千人亦足以征伐不义，致太平也。榖梁传曰：“天子有六军，诸侯上国三军，次国二军，下国一军。”诸侯所以一军者何？诸侯蕃屏之臣也，任兵革之重，距一方之难，故得有一军。
王者征伐，所以必皮弁素帻何？伐者凶事，素服示有凄怆也。伐者质，故衣古服。礼曰：“三王共，皮弁素帻。”服亦皮素帻，又招虞人亦皮弁，知伐亦皮。
王者将出，辞于祢，还格祖祢者，言子辞面之礼，尊亲之义也。王制曰：“王者将出，类于上帝，宜于社，造于祢。”尚书曰：“归假于艺祖。”出所以告天，至告祖无二元后庙后告者，示不敢留尊者之命也。告天何？示不敢自专，非出辞反面之道也。与宗庙异义。还不复告天者，天道质，无内外，故不复告也。尚书言归假于祖祢，不见告于天，知不告也。
王者受命，质家先伐，文家先正何？质家之天命己也，使己也诛无道，今诛得为王，故先伐。文家言天命已成，为王者乃得诛伐王者耳，故先攺正朔也。又攺正朔者，文代其质也。文者先其文，质者先其质。故论语曰：“予小子履，敢昭告于皇天上帝。”此汤伐桀告天，用忧家之法也。诗云：“命此文王，于周于京。”此言文王诛伐，故攺号为周，易邑为京也。明天著忠臣孝子之义也。汤亲北面称臣而事桀，不忍相诛也。礼曰：“汤放桀，武伐纣，时也。”
王法天诛者，天子自出者，以为王者乃天之所立，而欲谋危社稷，故自出，重天命也。犯王法使方伯诛之。尚书曰：“命予惟恭行天之罚。”此所以言开自出伐有扈也。王制曰：“赐之弓矢，乃得专征伐，犯王诛者也。”
大夫将兵出，必不御者，欲盛其威，使士卒一意系心也。故但闻将军令，不闻君命也，明进退大夫也。春秋传曰：“此受命于君。”如伐齐则还何？大其不伐丧也。大夫以君命出，进退在大夫也。
天子遣将军必于庙何？示不敢自专也。独于祖庙何？制法度者祖也。王制曰：“受命于祖，受成于学。”此言于祖庙命遣之也。王法年此受兵何？重不绝人嗣也。师行不必胜，故须其有世嗣。年六十归兵者何？不忍并斗人父子也。王制曰：“六十不预服戎。”又曰：“八十一子不从政，九十家不从政，父母之丧三年不从政，齐衰大功三月不从政，废疾非人不养者，一人不从政。”
古者师出不逾时者，为怨思也。天道一时生，一时养，人者天之贵物也，逾时则内有怨女，外有旷夫。诗云：“昔我往矣，杨柳依依。今我来思，雨雪霏霏。”春秋曰：“宋人取长葛”，传曰：“外取邑不书，此何以书？久也。”
王者有三年之丧，夷狄有内侵伐之者，重天诛，为宗庙祉稷也。春秋传曰：“天王居于狄泉。”传曰此未三年，其称天王何？著有天子也。

诛伐
诛不避亲戚何？所以尊君卑臣，强干弱枝，明善恶善恶之义也。春秋传曰：“季子煞其母兄”，何善？示诛不避母兄，君臣之义。尚书曰“肆朕诞以尔东征”，诛弟也。
诸侯有三年之丧，有罪且不诛何？君子恕已，哀孝子之思慕，不忍加刑罚。春秋曰：“晋士丐帅师侵齐至谷，闻齐侯卒，乃旋。”传曰：“大其不伐丧也。
诸侯之义，非天子之命，不得动众起兵诛不义者，所以强干弱枝，尊天子，卑诸侯。”论语曰：“天下有道，则礼乐征伐自天子出；天下无道，则礼乐征伐自诸侯出。”世无圣贤，方伯诸侯有相灭者，力能救者可也。论语曰：“陈恒弑其君，孔子沐浴而朝，请讨之。”王者侯之子，篡弑其君而立，臣下得诛之者，广讨贼之义也。春秋传曰：“臣弑君，臣不讨贼，非臣也。”又曰：“蔡世子班弑其君，楚子诛之。”
王者受命而起，诸侯有臣弑君而立，当诛。君身死，子不得继者，以其逆无所天也。诗云：“母封靡于尔邦，惟王其崇之。”此言追诛大罪也。或盗天子土地，自立为诸侯，绝之而已。
父煞其子当诛何？以为天地之性人为贵，人皆天所生也，托父母气而生耳。王者以养长而教之，故父不得专也。春秋传曰：“晋侯煞世子申生。”不出蔡
佞人当诛何？为其乱善行，倾覆国政。韩诗内传：“孔子为鲁司寇，先诛少正卯，谓佞道已行，乱国政也。佞道未行，章明远之而已。”论语曰：“放郑声，远佞人。”
子得为父报雠者，臣子于君父，其义一也。忠臣孝子所以不能已，以恩义不可夺也。故曰：“父之雠不与共天下，兄弟之雠不与共国；朋友之雠，不与同朝；族人之雠不共邻。”故春秋传曰：“子不复雠，非子。”檀弓记子夏问曰：“居兄弟之雠如之何？”“仕不与同国，衔君命遇之不斗。”父母以义见煞，子不复雠者，为往来不止也。春秋曰：“父不受诛，子复雠可。”诛犹责也，诛其人，责其罪，极其过恶。春秋曰：“楚子虎诱蔡侯班，煞之于由。”传曰：“诛君之子不立。”讨者何？谓讨犹除也，欲言臣当扫除君之贼。春秋曰：“卫人煞州吁于濮。”传曰：“其称人何？讨贼之辞也。”伐者何？谓伐击也，欲言伐击之也。尚书曰：“武王伐纣。”征者，何谓也？征犹正也，欲言其正也，轻重从辞也。“诞以尔东征”，诛禄甫也。又曰：“甲戍我惟征徐戎。”战者何谓？尚书大传曰：“战者，惮警之也。”春秋谶曰：“战者延攺也。”弑者试也，欲言臣子杀其君父，不敢卒，候间司事，可稍稍弑之。易曰：“臣弑其君，子弑其父，非一朝一夕之故也。”篡者，何谓也？篡犹夺也，取也，欲言庶夺嫡，孽夺宗，引夺取其位。春秋传曰：“其人何？篡辞也，稍稍煞之。”袭者，何谓也？行不假途，掩人不修也。春秋传曰：“其谓之秦何？夷狄之也。曷为夷狄之？秦伯将袭郑人国，掩人不修，　行不假途，人衔杖，马缰勒，昼伏夜行，为袭也。”诸侯家国，入人家宜告主人，所以尊敬防并兼也。春秋传曰：“桓公假途于陈而伐楚。”礼曰：“使次斤先假途，用束帛，即如是。”诸侯卖王者道，礼无往不反，非谓所卖者也。将入人国，先使大夫执币假道，主人亦遣大夫迎于郊，为宾主设礼而待之，是其相尊敬也。防并兼柰何？诸侯之行，必有师旅，恐掩人不修　士卒，敛取恒迟，先假途则预修　之矣。
冬至所以休兵不举事，闭关摘旅不行何？此日阳气微弱，王者承天理物，故率天下静，不复行役，扶助微气，成万物也。故孝经纤曰：“夏至阴气始动，冬至阳气始萌。”易曰：“先王以至日闭关，摘旅不行。”夏至阴始起，反大热何？阴气始起，阳气推而上，故大热也。冬至阳始起，阴气推而上，故大寒也。

谏诤
臣所以有谏君之义何？尽忠纳诚也。“爱之能无劳乎？忠焉能无诲乎？”孝经曰：“天子有诤臣七人，虽无道不失其天下；诸侯有诤臣五人，虽无道不失其国；大夫有诤臣三人，虽无道不失其家；士有诤友，则身不离于令名；父有诤子，则身不陷于不义。”天子置左辅右弼，前凝后承，以顺。左辅主修政，刺不法；右弼主𫄙周，言失倾；前凝主𫄙度，定德经；后承主匡正常，考变天。四弼兴道，率主行仁。夫阳变于七，以三成，故建三公，序四诤，列七人。虽无道不失天下，杖辟贤也。诸侯诤不从得去何？以屈尊申卑，孤恶君也。去日，某质性顽钝，言愚不任用，请退避贤。如是之，是待以礼，臣待放；如不以礼待，遂去。君待之以礼柰何？曰：“予熟思夫子言，未得其道。今子不且留。圣王之制，无塞贤之路，夫子欲何之？”则遣大夫送至于郊。必三谏者何？以为得君臣之义。必得于郊者，忠厚之至也，冀君觉悟能用之。所以必三年。古者臣下有大丧，君子年不呼其门，所以复君恩。今已所言，不合于礼义，君欲罪之，可得也。援神契曰：“三谏待放复二千，尽倦倦也。”所以言放者，臣为君讳，若言有罪，放之也。所谏事已行者，遂去不留。凡待放，冀君用其言耳。事已行篡，各去，无为留也。易曰：“介如石，不终日，贞吉。”论语曰：“三日不朝，孔子行。”臣待于郊者，君绝其禄者，示不欲去也，道不合耳。禄参三与之一，留与其妻、长子，使终祭宗庙。赐之环，则反；赐之玦，则去，明君子重耻也。王度记曰：“反之以玦。”其不待放者，亦与之物。明有介主无介民也。诗曰：“逝将去汝，适彼乐土。”或曰：天子之臣，不得言放，天子以天下为家也。亲属谏不待放者，骨肉　无相去离之义也。春秋传曰：“司马皮曰：“请处乎此，臣请归。”子皮者，楚公子也，时不待放。
士不得谏者，士贱不得预政事，故不得谏也。谋及之，得固尽其忠耳。礼保传：“大夫进谏，士传民语。”妻得谏夫者，夫妇荣耻共之。诗云：“相鼠有体，人而无礼；人而无礼，胡不遄死？”此妻谏夫之诗也。谏不从不得去之者，本娶妻，非为谏正也。故一与齐，终身不攺，此地无去夫之义也。子谏父不去者，父子一体而分，无相离之法，犹火去木而灭也。论语“事父母几谏”，下言“又敬不违”。臣之谏君何取法？法金正木也。子之谏父，法火以楺木也。臣谏君以义，故折正之也；子谏父以恩，故但楺之也，木无毁伤也。待放去，取法于水火，无金则相离也。
谏者何？谏，间也，因也，更也，是非相间，革更其行也。人怀五常，故有五谏，谓讽谏、顺谏、窥谏、指谏、伯谏。讽者，智也。患祸之萌深，睹其事未彰而讽告，此智性也。顺谏者，仁也。出辞逊顺，不逆君心，仁之性也。窥谏者，礼也。视君颜色不悦，且却，悦则复前，以礼进退，此礼之性也。指谏者，信也。指质相其事也，此信之性也。伯谏者，义也。恻隐发于中，直言国之害，励志忘生，为君不避丧身，义之性也。孔子曰：“谏有五，吾从讽之谏。”事君进思尽忠，退思补过，去而不讪，谏而不露。故曲礼曰：“为人臣不显者，纤微未见于外，如诗所刺也。”若过恶已著，民蒙毒螫，天见灾变，事白异露，作诗以刺之，幸其觉悟也。
明王所以立谏诤者，皆为重民而求已失也。礼保传曰：“于是立进善之旌，悬诽谤之木，建招谏之鼓。”王法立，史记事者，以为臣下之仪样，人之所取法则也。动则当应礼，是以必有记过之史，彻膳之宰。礼玉藻曰：“动则左史书之，言则右史书之。”礼保传曰：“王失度则史书之，士诵之，三公进读之，宰夫彻其膳。”是以天子不得为非。故史之义，不书则死，宰不彻膳亦死。所以谓之史何？明王者使为之也。谓之宰何？宰，制也，使制法度也。宰所以彻膳何？阴阳不调，五榖不熟，故王者为不尽味而食之。礼曰：“一谷不升，不修鸡𮭨。二榖不升，不修　三牲。”人臣之义，当掩恶扬美，所以记君过何？各有所缘也。掩恶者，谓广德宣礼之臣。
所以为君隐恶何？君至尊，故设辅弼，置谏官，本不当有遗失。故论语曰：“陈司败问昭公知礼乎？孔子曰：“知礼。”此为君隐也。君所以不为臣隐何？以为君之于臣，无适无莫，义之与比，赏一善而众臣劝，罚一恶而众臣惧，若为卑隐，为不可殆也。故尚书曰：“必力赏罚，以定厥功。”诸侯臣对天子亦为隐乎？然本诸侯之臣，今来者为聘问天子无恙，非为告君之恶来也。故孝经曰：“将顺其美，匡救其恶，故上下治，能相亲也。”君不为臣隐，父独为子隐何？以为父子一体而分，荣耻相及。故论语曰：“父为子隐，子为父隐，直在其中矣。”兄弟相为隐乎？曰：然，与父子同义。故周公诛四国，常以禄甫为主也。朋友相为隐者，人本接朋结友，为欲立身扬名也。朋友之道四焉，通财不在其中，近则正之，远则称之，乐则思之，患则死之。”夫妻相为隐乎？传曰：“曾去妻，黎蒸不熟。”问曰：“妇有七出，不蒸亦预乎？”曰：“吾闻之也，绝交令可友，弃妻令可嫁也。黎蒸不熟而已，何问其故乎？此为隐之也。”

乡射
天所以以亲射何？助阳气，达万物也。春气微弱，恐物有窒塞不能自达者。夫射自内发外，贯坚入刚，象物之生，故以射达之也。
含文嘉曰：“天子射熊，诸侯射麋，大夫射虎豹，士射鹿豕。”天子所以射熊何？示服猛巧佞也。熊为兽猛巧者，非但当服猛也，示当服天下巧佞之臣也。诸侯射糜者，示达迷惑人也。麋之言迷也。大夫射虎豹者，示服猛也。士射鹿豕者，示除害也。各取德所能服也。大夫士两射者，人臣示为君亲视事，身劳苦也。或曰：臣阴，故数偶也。候者以布为之何？用人事之始也，本正则未正矣。所以名为候何？明诸侯有不朝者，则射之。故礼射祝曰：“嗟尔不宁候，尔不朝于王所以故天下失业，亢而射尔。”所以不射正身何？君子重同类，不忍射之，故昼兽而射之。
射主何为乎？曰：射义非一也。夫射者，执弓坚固，心平体正，然后中也。二人争胜，乐以德养也。胜负俱降，以崇礼让，可以选士。故射选士大夫胜者，发近而制远也，其兵短而害长也，故可以戒难也。所以必因射助阳选士者，所以扶助微弱而抑其强，和调阴阳，戒不虞也。何以知为戒难也？诗云：“四矢反兮，以御乱兮。”因射习礼乐，射于堂上何？示从上制下也。礼曰：“宾主执弓，请升射于两楹之间。”天子射百二十步，诸侯九十步，大夫七十步，士五十步，明尊者所服远也，卑者所服近也。
所以十月行乡饮酒之礼何？所复尊卑长幼之义。春夏事急，俊井次墙，至有子使父，弟使兄，故以事闲暇，复长幼之序也。
王者父事三老，兄事五更者何？欲陈孝悌之德，以示天下也。故虽天子，必有尊也，言有父也；必有先也，言有兄也。天子临辟雍，亲祖割牲，尊三老，父象也。竭忠奉几杖，授安车濡轮，恭绥执授。兄事五更，宠接礼交加，客谦敬顺貌也。礼记祭义曰：“祀于明堂，所以教诸侯之孝也；享三老五更于太学者，所以诸侯悌也。”不正言父兄，言五更者何？老者，寿考也，欲言所令者多也。更者，更也，所更历者众也。即如是，不但言老，言三何？欲言其明于天地人之道而老也。五更者，欲言其明于五行之道而更事也。三老五更几人乎？曰：各一人。何以知之？既以父事，父一而已，不宜有三。

致仕
臣七十悬车。致仕者，臣以执事趋走为职，七十阳道极，耳目不聪明，跂踦之属，是以退去避贤者，所以长廉耻也。悬车，示不用也。致仕者，致其事于君，君不使自去者，尊贤者也。故曲礼“大夫七十而致仕”。王制曰：“七十致政。”乡大夫老有盛德者留，赐之几杖，不修　之以䈥力之礼。在家者三分其禄，以一与之，所以厚贤也。人年七十，卧非人不温，适四方，乘安车，与妇人俱，自称曰老夫。曲礼曰“大夫致仕，若不得谢，则必赐之几杖”。王记曰“臣致仕于君者，养之以其禄之半”。几杖所以扶助衰也。故王制曰：“五十杖于家，六十杖于乡，七十杖于国，八十杖于朝。”臣老归，年九十，君欲有问，则就其室，以珍从，明尊贤也。故礼祭义曰：“八十不仕朝，于君问，就之。”大夫老归，死以大夫礼葬，车马衣服如之何？曰：尽如故也。

辟雍
古者所以年十五入太学何？以为八岁毁齿，始有识知，入学学书计。七八十五，阴阳修，　故十五成童志明，入太学学经术。学之为言觉也，悟所不知也。故学以治性，虑以变情。故玉不琢不成器，人不学不知道。子夏曰“百工居肆以致其事，君子学以致其道。”故礼曰：“十年曰幼学。”论语曰：“吾十有五而志于学，三十而立。”又：“生而知之者上也，学而知之者次也。”是以虽有自然之性，必立师傅焉。论语谶曰：“五帝立师，三王制之。”传曰：“黄帝师力牧，帝颛顼师绿图，帝喾师赤松子，帝尧师务成子，帝舜师尹寿，禹师国先生，汤师伊尹，文王师吕望，武王师尚父，周公师虢叔，孔子师老聃。”天子太子，诸侯世子，皆就师于外，尊师重先生之道也。礼曰：“有来学者，无往教者也。”易曰：“匪我求童蒙，童蒙求我。”王制曰：“小学在公宫南之左，太学在郊。”又曰：“天子太子，群后之太子，公卿大夫之元士嫡子，皆造焉。”
父所以不自教子何？为世渎也。又授之道，当极说阴阳夫妇变化之事，不可父子相教也。
师弟子之道有三：论语曰：“朋友自远方来，朋友之道也。”又曰：“回也视予犹父也。”父子之道，以君臣之义教之，君臣之道也。
天子立辟雍何？所以行礼乐，宣德化也。辟者，璧也，象璧圆，又以法天，于雍水侧，象教化流行也。辟之为言积也，积天下之道德也。雍之为言壅也，壅天下之残贼，故谓之辟雍也。王制曰：“天子曰辟雍，诸侯曰泮宫。”外圆者，欲使观之平均也。又欲言外圆内方，明德当圆，行当方也。不言圆辟何？又圆于辟，何以知其圆也？以其言辟也，何以知有外也？又诗云：“思乐泮水，薄采其荇。”诗训曰：“水圆如璧。”诸侯曰泮宫者，半于天子宫也，明尊卑有差，所化少也。半者，象璜也，独南面礼仪之方有水耳，其余壅之，言垣宫名之别尊卑也，明不得化四方也。不曰泮雍何？嫌但半天子制度也。诗云：“穆穆鲁侯，克明其德，既作泮宫，淮夷攸服。”
乡曰庠，里曰序。庠者，庠礼义也；序者，序长幼也。礼五帝记曰：“帝庠序之学，则父子有亲，长幼有序。”善如尔舍，明令必次外，然后前民者也。未见于仁，故立庠序以导之也。教民者，皆里中之老而有道德者为右师，教里中之子弟以道艺、孝悌行义，立五帝之德，朝则坐于里之门，弟子皆出就农而复罢，示如之，皆入而复罢。其有出入不时，早晏不节，有过故使语之，言心无由生也。若既收藏，皆入教学，立春而就事。其有贤才美质如学者，足以闻其心，顽钝之民，亦足以别于禽兽而知人伦，故无不教之民。孔子曰：“以不教民战，是谓弃之。”明无不教民也。
天子所以有灵台者何？所以考天人之心，察阴阳之会，揆星度之证验，为万物获福无方之元。诗云：“经始灵台。”天子立明堂者，所以通神灵，感天地，正四时，出教化，宗有德，童有道，显有能，褒有行者也。明堂上圆下方，八窗四闼，布政之宫，在国之阳。上圆法天，下方法地，八窗象八风，四闼法四时，九室法九州，十二坐法十二月，三十六户三十六两，七十二牖法七十二风。

灾变
天所以有灾变何？所以谴告人君，觉悟其行，欲令悔过修德，深思虑也。援神契曰：“行有玷缺，气逆于天，情感变出，以戒人也。”
灾异者何谓也？春秋潜潭巴曰：“灾之言伤也，随事而诛。异之言怪，先感动之也。”何以言灾有哭也？春秋曰：“新宫火，三日哭。”传曰：“必三日哭何？礼也。”灾三日哭，所以然者，宗庙先礼所处，鬼神无形体，曰今忽得天火，得无为灾所中乎？故哭也。变者何谓？变者非常也。耀嘉曰：“禹将受位，天意火变，迅风靡木，雷雨昼冥。”服乘者何谓？衣服乍大乍小，言语非常。故尚书大传曰：“时则有服乘也。”孽者何谓也？曰：介虫生为非常。尚书大传曰：“时则有介虫之孽，时则有龟孽。”尧遭洪水，汤遭大旱，示有谴告乎！尧遭洪水，汤遭大旱，命运时然，所以或灾变或异何？各随其行，因其事也。
霜之为言亡也，阳以散云。雹之为言合也，阴气专精，积合为雹。
日食者必杀之何？阴侵阳也。鼓用牲于社。社者，众阴之主，以朱丝萦之，鸣鼓攻之，以阳责阴也。故春秋曰：“日食，鼓，用牲于社。”所以必用牲者，社，地别神也，尊之，故不敢虚责也。日食大水，则鼓于，用牲于社，大旱则云祭未雨，非苟虚也，𠡠阳责下，求阴道也。月食救之者，阴失明也。故角尾交、日月食救之者，谓夫人击镜，传人击杖，庶人之妻楔搔。

耕桑
王者所以亲耕，后亲桑何？以率天下农蚕也。天子亲耕以供郊庙之祭，后之亲桑以供祭服。祭义曰：“天子三推，三公五推，卿大夫士七推。”耕于东郊何？东方少阳，农事始起。桑于西郊，西方少阴，女功所成。故曾子问曰“天子耕东田而三反之”。周官曰“后亲桑，率外内妇蚕于北郊”。礼祭义曰“古者天子诸侯，必有公桑蚕室，近外水为之，筑周棘墙而外闭之”者也。

白虎通德论卷第五

封禅
王者易姓而起，必升封泰山何？教告之义也。始受命之时，攺制应天，天下太平，功成封禅，以告太平也。所以必于泰山何？万物所交代之处也。必于其上何？因高告高，顺其类也。故升封者，增高也。下禅梁甫之山，基广厚也。刻石纪号者，著已之功迹也，以自效放也。天以高为尊，地以厚为德，故增泰山之高以放天，附梁甫之基以报地，明天地之所命，功成事遂，有益于天地，若高者加高，厚者加厚矣。或曰封者金泥银绳，或曰石泥金绳，封以印玺。故孔子曰：“升泰山，观易姓之王，可得而数者七十有余。”封者，广也，言禅者，明以成功相传也。梁甫者，太山旁山名，正于梁甫何？以三皇禅于绎绎之山，明已成功而去，有德者居之。“绎绎”者，无穷之意也。五帝禅于亭亭者，制度审𬤊，德著明也。三王禅于梁甫之山者，“梁”，信也，“甫”，辅也，辅天地之道而行之也。太平乃封，知告于天，必也于岱宗何？明知易姓也。刻石纪号，知自纪于百王也。燎祭天，报之义也。望祭山川，祀群神也。诗云“于皇明周，陟其高山”，言周太平，封太山也。又曰“堕山乔岳，允犹翕河”，言望祭山川，百神来归也。
天下太平，符瑞所以来至者，以为王者承统理，调和阴阳，阴阳和，万物序，休气充塞，故符瑞并臻，皆应德而至。德至天，则斗极明，日月光，甘露降。德至地，则嘉禾生，蓂荚起，秬鬯出，太平感。德至文表，则景星见，五纬顺轨。德至草木，朱草生，木连理。德至鸟兽，则凤凰翔，鸾鸟舞，骐𬴊臻，白虎到，狐九尾，白雉降，白鹿见，白乌下。德至山陵，则景云出，芝实茂，陵出异丹，阜出莲甫，山出器车，泽出神鼎。德至渊泉，则黄龙见，醴泉通，河出龙图，洛出龟书，江出大贝，海出明珠。德至八方，则祥风至，佳气时喜，钟律调，音度施，四夷化，越裳贡。孝道至，则以莲。甫者，树名也，其叶大于门扇，不摇自扇，于饮食清凉，助供养也。继嗣平明，则宾连生于房户。宾连者，木名，连累相承，故在于房户，象继嗣也。日历得其分度，则蓂以荚生于阶间。蓂荚，树名也，月一日生一荚，十五日毕，至十六日去荚，故荚阶生似日月也。贤不肖位不相逾，则平路生于庭。平路者，树名也，官位得其人则生，失其人则死。狐九尾何？狐死首丘，不忘本也，明安不忘危也。必九尾者也，九妃得其所，子孙繁息也。于尾者何？明后当盛也。景星者，大星也，月或不见，景星常见，可以夜作，有益于人民也。甘露者，美露也，降则物无不盛者也。朱草者，赤草也，可以染绛，别尊卑也。醴泉者，美泉也，状若醴酒，可以养老。嘉禾者，大禾也。成王时，有三苗异亩而生，同为一穟，大几盈车，长几充箱，民有得而上之者，成王访周公而问之，公曰：“三苗为一穟，天下当和为一乎？”以是果有越裳氏重九译而来矣。

巡狩
王者所以巡狩者何？巡者，循也。狩，牧也。为天下循行守牧民也。道德太平，恐远近不同化，幽隐有不得所，考礼义，正法度，同律历，计时月，皆为民也。尚书曰：“遂觐东后，叶时月正日，同律度量衡，修五礼。”尚书大传曰：“见诸侯，问百年，太师陈诗，以观民命风俗。命市纳贾，以观民好恶。山川神祇，有不举者为不敬，不敬者削以地。宗庙有不顺者为不孝，不孝者黜以爵。变礼易乐为不从，不从君流。攺制度衣服为畔，畔者君讨。有功者赏之。”尚书曰：“明试以功，车服以庸。”
巡狩所以四时出何？当承宗庙，故不逾时也。以夏之仲月者，同律度，当得其中也。二月八月昼夜分，五月十一月阴阳终。尚书曰：“二月东巡狩至于岱宗，柴；五月南巡狩至于南岳，八月西巡狩至于西岳，十有一月朔巡狩至于北岳。”
所以五岁巡狩何？为太烦也。过五年为太疏也。因天道时有所生，岁有所成，三岁一闰，天道小备，五岁再闰，天道大备，故五岁一巡狩，三年小备，二伯出述职黜陟。一年物有终始，岁有所成，方伯行国，时有所生，诸侯行邑。传曰：“周公入为三公，出为二伯，中分天下，出黜陟。”诗曰“周公东征，四国是皇”，言东征述职，周公黜陟而天下皆正也。又曰“蔽芾甘棠，勿剪勿伐，召伯所茇”。言邵公述职，亲说舍于野树之下也。”春秋榖梁传曰：“古之君民以时，视民之勤，
巡狩祭天何？本巡狩为祭天告至。尚书曰“东巡狩至于岱宗，柴”也。王者出必告庙何？孝子出辞反面，事死如事生。尚书“归假于祖祢”。曾子问曰：“王者诸侯出，称告祖祢，使祝遍告五庙，尊亲也。”王者将出告天者，示不专也。故王制曰：“类于上帝，宜乎社，造于祢。”类祭以祖配不曰接者，尊无二礼，尊尊之义。造于祢，独见祢何？辞从卑，不复留尊者之命，至祢不谦，不至祖即祭告天为告事也，祖为出辞也，义异。告于尊者，然后乃辞出。王者诸侯出，必将主何？示有所尊。故曾子曰：“王者将出，必以迁庙主行，载于斋车，示有尊也。无迁主，以币帛主告于祖祢庙，遂奉以出，每舍奠焉，盖贵命也。”必以迁主者，明庙不可空也。
王者巡狩，诸侯待于境者何？诸侯以守蕃为职也。礼祭义曰：“天子巡狩，诸侯待于境也。”
王者巡狩，必舍诸侯祖庙何？明尊无二上也。故礼坊记曰：“君适其臣，升自阼阶，示不敢有其室也。”礼曰：“天子适诸侯，必舍其祖庙。”
王者出，一公以其属守，二公以其属从也。
王者巡狩，崩于道，归葬何？夫太子当为丧主，天下皆来奔丧，京师，四方之中也。即如是，舜葬苍梧，禹葬会稽，于时尚质，故死则止葬，不重烦扰也。
何以知太平乃巡狩？以武王不巡狩，至成王乃巡狩。
岳者，何谓也？岳之为言桶，桶功德。东方为岱宗者，言万物更相代于东方也。南方霍山者，霍之为言，护也，言万物护也，太阳用事，护养万物也。西方为华山者，华之为言，获也，言万物成熟，可得获也。北方为恒山，恒者，常也，万物伏藏于北方有常也。中央为嵩山，言其后大之也。故尚书大传曰“五岳，谓岱山、霍山、华山、恒山、嵩山”也。谓之渎何？渎者，浊也。中国垢浊，发源东注海，其功着大，故称渎也。尔雅云“江、河、淮、济为四渎”也。

考黜
诸侯所以考黜何？王者所以勉贤抑恶，重民之至也。尚书曰：“三载考绩，三考黜陟。”
礼记九锡：车马，衣服，乐，朱户，纳陛，虎贲，𫓧𨱆，　弓矢，秬鬯。皆随其德可行而赐车马，能安民者赐衣服，能使民和乐者赐以乐，民众多者赐以朱户，能进善者赐以纳陛，能退恶者赐以虎贲，能诛有罪者赐以𫓧𨱆，　能征不义者赐以弓矢，孝道备者赐以秬鬯。以先后与施行之次，自不相逾，相为本末。然安民然后富贵而后乐，乐而后众乃多贤，贤乃能进善，进善乃能退恶，退恶乃能断刑。内能正已，外能正人，内外行备，孝道乃生。能安民，故赐车马，以著其功德，安其身。能使人富足衣食，仓廪实，故赐衣服，以彰其体。能使民和乐，故赐之乐，以事其先也。礼曰：“夫赐乐者，不得以时王之乐事其宗庙也。”朱，盛色。户，所以纪民数也，故民众多赐朱户也。古者人君下贤，降阶一等而礼之，故“进贤赐之纳陛”，以优之也。既能进善，当能戒恶，故赐虎贲。虎贲者，所以戒不虞而距恶。距恶当断刑，故赐之𫓧𨱆，　𫓧𨱆　所以断大刑。刑罚既中，则能征不义，故赐弓矢，弓矢所以征不义，伐无道也。圭瓒秬鬯，宗庙之盛礼，故孝道备而赐之秬鬯，所以极著孝道。孝道纯备，故内和外荣。玉以象德，金以配情，芬香条鬯，以通神灵。玉饰其本，君子之性；金饰其中，君子之道。君子有黄中通理之道美素德。金者精和之至也，玉者德美之至也，鬯者芬香之至也。君子有玉瓒秬鬯乎车者，以配道德也。其至矣，合天下之极美，以通其志也，其唯玉瓒秬鬯乎？车者，谓有赤有青之盖，朱轮特能居前，左右寝米庶也。以其进止有节，德绥民，路车乘马，以安其身。言成章，行成规，卷龙之衣服，表显其德。长于教诲，内怀至仁，则赐时王乐，以化其民。尊贤达德，动作有礼，赐之纳陛，以安其体。居处修治，房内节，男女时配，贵贱有别，则赐朱户，以明其德。列威武有矜，严仁坚强，赐以虎贲，以备非常。喜怒有节，诛伐刑，赐以𫓧𨱆，　使得专杀。好恶无私，执义不倾，赐以弓矢，使得专征。孝道之美，百行之本也，故赐以玉瓒，得专为赐也。故王制曰：“赐之弓矢，然后专杀。”又曰：“赐圭瓒然后为畅，未赐者资畅于天子。”王度记曰：“天子鬯，诸侯薰，大夫芑兰，士蒹，庶人艾。车马衣服乐三等者，赐与其物。礼天子赐诸侯民服，车路先设，路下四恶之。又曰：“诸公奉选服。”王制曰：“天子赐诸侯乐，则以柷将之。”诗曰：“君子来朝，何锡与之？虽无与之，路车乘马。又何以与之？玄衮及黼。”书曰：“明试以功，车服以庸。”朱户、纳陛、虎贲者，皆与之制度，而𫓧𨱆　弓矢玉钻，皆与之物，各因其宜也。秬者黑黍，一稃二米。鬯者，以百草之香，欎金合而酿之，成为鬯，阳达于墙屋，入于渊泉，所以灌地降神也。玉瓒者，器名也，所以灌鬯之器也，以圭饰其柄，灌鬯贵玉器也。
所以三岁一考绩何？三年有成，故于是赏有功，黜不肖。尚书曰：“三载考绩，三考黜陟。”何以知始考辄黜之？尚书曰：“三年一考，少黜以地。”书所言三考黜者，谓爵土异也。小国考之有功，增土进爵。后考无功，削黜。后考有功，上而赐之矣。五十里不过五赐而进爵土，七十里不过七赐而进爵土。能有小大，行有进退也。一说盛德始封百里者，赐三等，得征伐、专杀，断狱。七十里伯始封，赐二等，至虎贲百人。后有功，赐弓矢。复有功，赐秬鬯，增爵为侯，益士百里。复有功，入为三公。五十里子男始封，赐一等，至乐复有功，稍赐至虎贲，增爵为伯。复有功，稍赐至秬鬯，增爵为侯。未赐𫓧𨱆　者，从大国连率方伯而断狱。”受命之五，致太平之主，美群臣上下之功，故尽封之。及中兴征伐，大功皆封，所以著大功。盛德之士亦封之，所以尊有德也。以德封者，必试之，必附庸三年有功，因而封五十里；元士有功者，亦为附庸，世其位。大夫有功成，封五十里；卿功成，封七十里；公功成，封百里。士有功德，迁为大夫；大夫有功德，迁为卿；卿有功德，迁为公。故爵主有德，封主有功也。诸侯有九赐，习其赐者何？子之能否，未可知也，或曰得之，但未得行其习以专也。三年有功，则皆得用之矣。二考无功，则削其地，而赐自并知，明本非其身所得也。身得之者得以赐，当稍黜之。爵所以封贤也。三公功成当封而死，得立其子为附庸。贤者之体能有一也，不二矣。一削为七十里侯，再削为七十里伯，三削为寄公。七十里伯，一削为五十里伯，一削为五十里子，三削地尽；五十里子，一削为三十里子，再削为三十里男，三削地尽；五十里男，一削为三十里男，再削为三十里附庸，三削爵尽。所以至三削何？礼成于三，三三而不攺，虽反无益也。尚书曰：“三考黜陟。”先削地后黜爵者何？爵者，尊号也；地者，人所任也。今不能治广土众民，故先削其土地也。故王制曰：“宗庙有不顺者，君黜以爵。山川神祇有不举者，君削以地。”明爵土不相随也。或曰：恶人贪狼重土，故先削其所重者以惧之也。诸侯始封，爵土相随者何？君子重德薄刑，赏疑从重。诗云：“三曰叔父，建尔元子，俾侯于鲁。”
君幼稚，唯考不黜者何？君子不备责童子也。礼，八十曰耄，九十曰悼。悼与耄，虽有罪，不加刑焉。二王后不贬黜者何？尊宾客，重先王也。以其当公也。罪恶足以绝之，即绝，更立其次。周公诛禄甫，立微子。妻父母不削，己昆弟削而不黜何？非以贤能得之也。至于老小，但令得大夫受其罪而已。诸侯喑聋、跛躄、恶疾不免黜者何？尊人君也。春秋曰：“甲戍，己丑，陈侯鲍卒。”传曰：“甲戌之日亡，己丑之死而得。”有狂易之病，蜚亡而死，由不绝也。世子有恶疾废者何？以其不可承先祖也。故春秋传曰：“兄弟何以不立？疾也。何疾？恶疾也。”

白虎通德论卷第六

王者不臣
王者所以不臣三，何也？谓三王之后、妻之父母、夷狄也。不臣二王之后者，尊先王，通天下之三统也。诗云“有客有客，亦白其马”。谓微子朝周也。尚书曰“虞宾在位”，不臣丹朱也。不臣妻父母何？妻者，与己一体，恭承宗庙，欲得其欢心，上承先祖，下继万世，传于无穷，故不臣也。春秋曰：“纪季姜归于京师。”父母之于子，虽为王后，尊不加于父母。加王何？王者不臣也。人讥宋三世内娶于国中，谓无臣也。夷狄者，与中国绝域异俗，非中和气所生，非礼义所能化，故不臣也。春秋传曰：“夷狄相诱，君子不疾。”尚书大传曰：“正朔所不加，即君子所不臣也。”
王者有𫏐不臣者五，谓祭尸受授之师、将师用兵、三老五更。不臣祭尸者，方与尊者配也。不臣受授之师者，尊师重道，欲使极陈天人之意也。故礼学记曰：“当其为师，则不臣也，当其为尸则不臣也。”不臣将师用兵者，重士众为敌国，国不可从外治，兵不可从内御，欲成其威，一其令。春秋之义，兵不称使，明不可臣也。不臣三老五更者，欲率天下为人子弟。礼曰“父事三老，兄事五更”。
王者不纯臣诸侯何？尊重之，以其列土传子孙，世世称君，南面而治。凡不臣异，朝则迎之于著，觐则待之于阼阶，升降自西阶，为庭燎，设九宾，享礼而后归，是异于众臣也。
始封之君不臣诸父弟何？不忍以已一日之功德加于诸父兄弟也。故礼服传曰：“封君之子不臣诸父，封君之孙尽臣之。”
礼服传曰：“子得为父臣者，不遗善之义也。”诗云“文武受命，召公虽翰”。召公，文王子也。传曰“子不得为父臣者，闺门尚和，朝廷尚敬，人不能无过失，为恩伤义也”。
王者臣不得为诸侯臣，以其尊当与诸侯同。春秋传曰：“许公不世，待以初。”或曰：王者臣得复为诸侯臣者，为衰世主上不明，贤者非其罪而去，道不施行，百姓不得其所，复令得为诸侯臣，施行其道。易曰“不事王侯”。此据言王之致仕臣也。言不事王可知。复言侯者，明年少复得仕于诸侯也。
王者臣有不名者五：先王老臣不名，亲与先王戮力共治国，同功于天下，故尊而不名也。尚书曰“咨尔伯”，不言名也。不名者，贵贤者而已，共成先祖功德，德加于百姓者也。春秋曰“单父不言名。传曰“大夫之命于天子者大也。盛德之士名，尊贤也”。春秋曰“公弟叔盻诸父诸兄不名”。诸父诸兄者亲，与已父兄有敌体之义也。诗云“王曰叔父”。春秋传曰“王礼”者何？无长之称也。不名盛德之士者，不可屈爵禄也。故韩诗内传曰：“师臣者帝，交友受臣者王，臣臣者爵，鲁臣者亡不行。”

蓍龟
天子下至士，皆有蓍龟者，重事决疑，示不自专。尚书曰：“女则有大疑，谋及卿士，谋及庶人，谋及卜筮。”定天下之吉凶，成天下之亹亹者，莫善于蓍龟。
礼三正记曰：“天子龟长一尺二寸，诸侯一尺，大夫八寸，士六寸。龟阴，故数偶也。天子蓍长九尺，诸侯七尺，大夫五尺，士三尺。蓍阳，故数奇也。”
所以先谋及卿士何？先尽人事，念而不能得，思而不能知，然后问于蓍龟。圣人独见先睹，必问蓍龟何？示不自专也。或曰：清微无端绪，非圣人所及，圣人亦疑之。尚书曰“女则有疑”，谓武王也。
乾草枯骨，众多非一，独以灼龟何？此天地之间寿考之物，故问之也。龟之为言久也，蓍之为言耆也，久长意也。龟曰卜，蓍曰筮何？卜，赴也，爆见兆。筮也者，信也，见其卦也。尚书“卜三龟”。礼士冠经曰：“筮于庙门外。”
筮画卦所以必于庙何？托义归智于先祖至尊，故因先祖而问之也。
卜春秋何方？以为于西方东面，盖蓍之处也。卜时西向，已卜退东向，问蓍于东方面，以少问老之义。
皮弁素积，求之于质也。礼曰：“皮弁素积，筮于庙门之外。”
或曰天子占卜九人，诸侯七人，大夫五人，士三人。又尚书曰：“三人占则从二人之言。”
不见吉凶于蓍，复以卜何？蓍者阳道多变，变乃成。龟以制火灼之何？礼𮦀记曰：“龟，阴之老也，蓍，阳之老也。”龙非水不处，龟非火不兆，以阳动阴也。必以荆者，取其究音也。礼三正记曰：“灼龟以荆。”以火动龟，不以水动蓍何？以为呕则是也。
蓍龟败则埋之何？重之不欲人袭尊者也。
周官曰：“凡国之大事，先筮而后卜。”“凡卜人，君视体，大夫视色，士视墨。”“凡人卜事，视高扬火以作龟。”“凡取龟用秋时，攻龟用冬时。”

圣人
圣人者何？圣者通也，道也，声也。道无所不通，明无所不照，闻声知情，与天地合德，日月合明，四时合序，鬼神合吉凶。礼别名记曰：“五人曰茂，十人曰选，百人曰俊，千人曰英，倍英曰贤，万人曰杰，万杰曰
圣。”圣人未没时，宁知其圣乎？曰：知之。论语曰：“太宰问子贡曰：“夫子圣者欤？”孔子曰：“太宰知我乎？”圣人亦自知圣乎？曰：知之。孔子曰：“文王既没，文不在兹乎？”
何以知帝王圣人也？易曰：“古者伏羲氏之王天下也，于是始作八卦。”又曰：“圣人之作易也。”又曰：“伏羲氏没，神农氏作。神农没，黄帝尧、舜氏作。”文俱言“作”，明皆圣人也。论语曰：“圣乎，尧舜其由病诸。”何以言禹、汤圣人？论语曰：“巍巍乎，舜禹之有天下而不预焉。”与舜比方巍巍，知禹汤圣人。春秋传曰：“汤以圣德，故放桀。”何以言文王、武王、周公皆圣人？诗曰：“文王受命。”非圣不能受命。易曰：“汤武革命顺乎天。”汤武与文王比方。孝经曰：“则周公其人也。”下言“夫圣人之德，又何以加于孝乎？”何以言皋陶圣人也？以自篇“曰若稽古皋陶”。圣人而能为舜陈道，“朕言惠可底行”，又“旁施象刑维明”。又圣人皆有表异。传曰：“伏羲禄衡连珠，唯大目鼻龙伏，作易八卦以应枢。黄帝颜得天匡阳，上法中宿，取象文昌。颛顼戴午，是谓清明，发节移度，盖象招摇。帝喾骈齿，上法月参，康度成纪，取理阴阳。尧眉八彩，是谓通明，历象日月，璇玑玉衡。舜重瞳子，是谓玄景，上应摄提，以象三光。礼曰：“禹耳三漏，是谓大通，兴利除害，决河疏江。”皋陶鸟喙，是谓至诚，决狱明白，察于人情。汤臂三肘，是谓“柳翼”，攘去不义，万民蕃息。文王四乳，是谓“至仁”，天下所归，百姓所亲。武王望羊，是谓“摄扬”，盱目陈兵，天下富昌。周公背偻，是谓“强俊”，成就周道，辅于幼主。孔子反宇，是谓“尼甫”，立德泽所与，藏元通流。圣人所以能独见前睹，与神通精者，盖皆天所生也。

八风
风者何谓也？风之为言萌也。养物成功，所以象八卦。阳立于五，极于九，五九四十五日变，变以为风，阴合阳以生风。距冬至四十五日条风至。条者，王也。四十五日明庶风至。明庶者，迎众也。四十五日清明风至。清明者，清芒也。四十五日景风至。景，大风，阳气长养。四十五日凉风至。凉，寒也，行阴气也。四十五日昌盍风至，戒收藏也。四十五日不周风至，不周者，不交也，阴阳未合化也。四十五日广莫风。广莫者，大也，同阳气也。故曰条风至地暖，明庶风至万物产，清明风至物形乾，景风至棘造实，凉风至黍禾乾，昌盍风至生荠麦，不周风至蛰虫匿，广莫风至则万物伏。是以王者承顺之。条风至则出轻刑，解稽留，明庶风至则修封疆，埋田畴，清明风至出币帛，使诸侯，景风至则爵有德，封有功，凉风至报地德，化四乡，昌盍风至则申象刑，饰囷仓，不周风至则筑宫室，修城郭；广莫风至则断大辟，行狱刑。”

摘贾
摘贾何谓也？摘之为言，摘其远近，度其有亡，通四方之物，故谓之摘也。贾之为言固，固有其用物，以待民来，以求其利者也。行曰摘，止曰贾。易曰：“先王以至日闭关，摘旅不行，后不省方。”论语曰：“沽之哉！我待价者也。”即如是，尚书曰：“肇牵车牛，远服贾用。”方言远行可知也。方言钦厥父母，欲留供养之也。





白虎通德论卷第七

文质
王者始立，诸侯皆见何？当受法禀正教也。尚书“辑五瑞，觐四岳”，谓舜始即位，见四方诸侯，合符信。诗云“玄王桓拨，受小国是达，受大国是达”。言汤王天下，大小国诸侯皆来见，汤能通达以礼义也。周颂曰“烈文辟公，锡兹祉福”。言武王伐纣定天下，诸侯来会聚于京师，受法度也。远近莫不至。受命之君，天之所兴，四方莫敢违，夷狄咸率服故也。
何谓五瑞？谓圭、璧、琮、璜、璋也。礼曰“天子圭尺二寸”。又曰“博三寸，剡上寸半，厚半寸，为圭为璋”。方中圆外曰璧，半璧曰璜，圆中牙身玄外曰琮。礼记王度曰：“王者有象君之德，燥不轻，湿不重，薄不浇，廉不伤，疵不掩，是以人君宝之。”天子之纯玉，尺有二寸。公侯九寸，四玉一石也。伯子男俱三玉二石也。五玉者各何施？盖以为璜以征召，璧以聘问，璋以发兵，圭以信质，琮以起土功之事也。圭以为信者何？圭者，兑上，象物皆生见于上也。信莫著于作见，故以圭为信，而见万物之始，莫不自洁。圭之为言洁也，上兑阳也，下方阴也，阳尊，故其礼顺备也。在位东方，阳见义于上也。璧以聘问何？璧者，方中圆外，象地，地道安宁而出财物，故以璧聘问也。方中，阴德方也，圆外，阴系于阳也。阴德盛于内，故见象于内，位在中央。璧之为言积也，中央故有天地之象，所以据用也。内方象地，外圆象天也。璜所以征召何？璜者，半璧，位在北方，北阴极而阳始起，故象半阴。阳气始施，征召万物，故以征召也。不象阴何？阳始物微，未可见。璜者，横也，质尊之命也，阳气横于黄泉，故曰璜。璜之为言光也，阳光所及，莫不动也，象君之威命所加，莫敢不从，阳之所施，无不节也。璋以发兵何？璋半圭，位在南方，南方阳极而阴始起，兵亦阴也，故以发兵也。不象其阴何？阴始起，物尚凝，未可象也。璋之为言，明也，赏罚之道，使臣之礼，当章明也。南方之时，万物莫不章，故谓之璋。琮以起土功、发聚众何？琮之为言圣也，象万物之宗聚，圣也，功之所成，故以起土功发众也。位西方，西方阳收功于内，阴出城于外，内圆象阳，外直为阴，外牙而内凑，象聚会也，故谓之琮，后夫人之财也。五玉所施非一，不可胜条，略举大者也。
合符信者，谓天子执瑁以朝诸侯，诸侯执圭以觐天子。瑁之为言，冒也，上有所覆，下有所冒。故觐礼曰：“侯氏执圭升堂。”尚书大传曰：“天子执瑁以朝诸侯。”又曰：“诸侯执所受圭与璧，朝于天子。”无过者，复得其圭，以归其拜；有过者，留其圭，能正行者，复还其圭。三年圭不复，少绌以爵。圭所以还何？以为琮信瑞也。璧所以留者，以财弊尽辄更造。何以言之？礼曰“圭造尺八寸”，有造圭门，得造璧也。公圭九寸，四玉一石何？以知不以玉为四器？石持为也，以尚书合言“五玉”也。
臣见君所以有贽何？贽者，质也，质己之诚，致己之悃幅也。王者缘臣子心以为之制，差其尊卑，以副其意。公侯以玉为贽者，玉取其燥不轻，湿不重，公之德全。轻以羔者，取其群不党，卿职在尽忠率下，不阿党也。大夫以鴈为贽者，取其飞成行列，大夫职在以奉命之适四方，动作当能自正以事君也。士以雉为贽者，取其不可诱之以食，慑之以威，必死不可生畜，士行威守节死义，不当移转也。曲礼曰：“卿羔，大夫以鴈，士以雉为贽，庶人之贽疋，童子委贽而退。野外军中无贽，以缨拾矢可也。”言必有贽也。疋谓鹜也。卿大夫贽，古以麑鹿，今以羔鴈何？以为古者质，取其内，谓得美草鸣相呼。今文取其外，谓羔跪乳，鴈有行列也。礼相见经曰：“上大夫相见以羔，左顾右贽执麑。”明古以麑鹿，今以羔也。卿大夫贽变，君与士贽不变何？人君至尊，极美之物以为贽，士贱，伏节死义，一介之道也，故不变。
私相见亦有贽何？所以相尊敬，长和睦也。朋友之际，五常之道，有通财之义，赈穷教急之意，中心好之，欲饮食之，故财币者，所以副至意也。礼士相见经曰“上大夫相见以鴈，士冬以雉，夏以脯”也。
妇人之制以枣栗暇修者，妇人无专制之义，御众之任，交接辞让之礼，职在供养馈食之间，其义一也。故后夫人以枣栗暇修者，凡内修阴也，又取其朝早起，栗战栗自正也。暇修者，脯也。故春秋传曰：“宗妇觌用币，非礼也。然则枣栗云乎？暇修云乎？”
子见父无贽何？至亲也，见无时，故无贽。臣之事君，以义合也，得亲供养，故质已之诚，副已之意，故有贽也。

三正
王者受命必攺朔何？明易姓，示不相袭也。明受之于天，不受之于人，所以变易民心，革其耳目，以助化也。故丧服大传曰：“王始起，攺正朔，易服色，殊徽号，异器械，别衣服也。”是以舜、禹虽继太平，犹宜攺以应天。王者攺作乐，必得天应而后作何？重攺制也。春秋瑞应传曰：“敬受瑞应，而王攺正朔，易服色。”易曰“汤、武革命，顺乎天而应乎民”也。
文家先攺正，质家先攺正，质家先伐何？攺正者文，伐者质，文者先其文，质者先其质。论语曰：“予小子履，敢用玄牡，敢昭告于皇王后帝。”此汤伐桀，告天以夏之牲也。诗云：“命此文王，于周于京。”此言文王攺号为周，易邑为京也。又曰“清酒既载，骍牡既备。”言文王之牲，周骍，周尚赤也。
正朔有三何？本天有三统，谓三微之月也。明王者当奉顺而成之，故受命各统一正也，敬始重本也。朔者，苏也，革也，言万物革更于是，故统焉。礼三正记曰：“正朔三而攺，文质再而复也。”三微者，何谓也？阳气始施黄泉，万物动微而未著也。十一月之时，阳气始养根株，黄泉之下，万物皆赤，赤者盛阳之气也，故周为天正，色尚赤也。十二月之时，万物始牙而白，白者阴气，故殷为地正，色尚白也。十三月之时，万物始达孚由而出皆黑，人得加功，故夏为人正，色尚黑。尚书大传曰：“夏以孟春月为正，殷以季冬月为正，周以仲冬月为正。”夏以十三月为正，色尚黑，以平旦为朔。殷以十二月为正，色尚白，以鸡鸣为朔。周以十一月为正，色尚赤，以夜半为朔。不以二月后为正者，万物不齐，莫适所统，故必以三微之月也。三正之相承，若顺连环也。孔子承周之弊，行夏之陆，知继十一月正者，当用十三月也。
天道左旋，攺正者右行，何也？攺正者，非攺天道也，但攺日月耳。日月右行，故攺正亦右行也。
日尊于月，不言正日，言正月何也？积日成月，物随月而变，故据物为正也。
天质地文，质者据质，文者据文。周反统天正，何也？质文再而复，正朔三而攺，三微质文，数不相配，故正不随质文也。
王者受命而起，或有所不攺者，何也？王者有攺道之文，无攺道之质，如君南面，臣北面，皮弁素积，声味不可变，哀戚不可攺，百世不易之道也。
王者所以存二王之后，何也？所以尊先王，通天下之三统也。明天下非一家之有，谨敬谦让之至也。故封之百里，使得服其正色，用其礼乐，永事先祖。论语曰：“夏礼吾能言之，耜不足征也；殷礼吾能言之，宋不足征也。”春秋传曰：“王者存二王之后，使服其正色，行其礼乐。”诗曰：“厥作祼将，常服黼鼾。”言微子服殷之冠，助祭于周也。周颂曰：“有客有客，亦白其马。”此微子朝周也。二王之后，若有圣德受命而王，当因其攺之耶，天下之所安得受命耶？非其运次者。王者必一质一文何？以承天地，顺阴阳。阳之道极则阴道受，阴之道极则阳道受，明二阴二阳不能相继也。质法天，文法地而已。故天为质，地受而化之，养而成之，故为文。尚书大传曰：“王者一质一文，据天地之道。”礼三正记曰：“质法天，文法地也。帝王始起，先质后文者，顺天下之道，本末之义，先后之序也。事莫不先有质性，乃后有文章也。

三教
王者设三教何？承衰救弊，欲民反正道也。三正之有失，故立三教以相指受。夏人之王教以忠，其失野，救野之失莫如敬。殷人之王教以敬，其失鬼，救鬼之失莫如文。周人之王教以文，其失薄，救薄之失莫如忠。继周尚黑，制与夏同。三者如顺连环，周则复始，穷则反本。乐稽熠嘉曰：“颜回向三教变，虞、夏何如？”曰：教者所以追补败政，靡弊溷浊，谓之治也。舜之承尧，无为易也。”或曰：三教攺易，夏后氏始，高宗亦承弊，所以不攺教何？明子无攺父之道也。何言知高宗不攺之？以周之教承以文也。三教所以先忠者，行之本也。三教一体而分，不可单行，顾王者行之有先后。何以言三教并施，不可单行也？以忠、敬、文无可去者也。
教所以三何？法天、地、人，内忠、外敬、文饰之，故三而备也。即法天、地、人各何施？忠法人，敬法地，文法天。人道主忠，人以至道教人，忠之至也。人以忠教，故忠为人教也。地道谦卑，天之所生，地敬养之，以敬为地教也。
教者何谓也？教者，效也。上为之，下效之。民有质朴，不教不成。故孝经曰：“先王见教之可以化民。”论语曰：“不教民战，是谓弃之。”尚书曰：“以教祗德。”诗云：“尔之教矣，欲民斯效。”
忠形于悃诚，故失野；敬形于祭祀，故失鬼；文形于饰貌，故失薄。
夏后氏用明器，殷人用祭器，周人兼用之。何谓？曰：夏后氏教以忠，故先明器，以夺孝子之心也。殷人教以敬，故先祭器，敬之至也。周人教以文，故兼用之，周人意至文也。孔子曰：“之死而致死之，不仁，而不可为也；之死而致生之，不知，而不可为也。”故有死道焉，以夺孝子之心也；有生道焉，使人勿倍也。故竹器不成用，木器不成斲，瓦器不成沫，琴瑟张而不平，竽笙备而不和，有钟磬而无簨簴，县示备物而不可用也。孔子曰：“为明器者善，为俑者不仁。涂车羞灵，自古有之。”言今古皆然也。

三纲六纪
三纲者，何谓也？谓君臣、父子、夫妇也。六纪者，谓诸父、兄弟、族人、诸舅、师长、朋友也。故君为臣纲，夫为妻纲。又曰：“敬诸父兄，六纪道行。诸舅有义，族人有序，昆弟有亲，师长有尊，朋友有旧。何谓纲纪？纲者，张也；纪者，理也。大者为纲，小者为纪，所以强理上下，整齐人道也。人皆怀五常之性，有亲爱之心，是以纪纲为化，若罗网之有纪纲而万目张也。诗云：“亹亹我王，纲纪四方。”
君臣、父子、夫妇，六人也，所以称三纲何？一阴一阳谓之道，阳得阴而成，阴得阳而序，刚柔相配，故六人为三纲。
三纲法天地人，六纪法六合。君臣法天，取象日月屈信，归功天也。父子法地，取象五行，转相生也。夫妇法人，取象六合，阴阳，有施化端也。六纪为三纲之纪者也。师长，君臣之纪也，以其皆成己也。诸父兄弟，父子之纪也，以其有亲恩连也。诸舅明友，夫妇之纪也，以其皆有同志为纪助也。
君臣者，何谓也？君，群也，下之所归心。臣者，𬙉坚也，属志自坚固。春秋传曰：“君处此，臣请归也。”父子者，何谓也？父者，矩也，以法度教子。子者，孳孳无已也。故孝经曰：“父有争子，则身不陷于不义。”夫妇者，何谓也？夫者，扶也，以道扶接也。妇者，服也，以礼屈服。昏礼曰“夫亲脱妇之缨”。传曰“夫妇判合”也。朋友者，何谓也？朋者，党也；友者，有也。礼记曰：“同门曰朋，同志曰友。”朋友之交，近则谤其言，远则不相讪。一人有善，其心好之；一人有恶，其心痛之。货则通而不计，共忧患而相救，生不属，死不托。故论语曰子路云“愿车马衣轻裘，与朋友共敝之。又曰“朋友无所归，生于我乎？死于我乎？”殡朋友之道，亲存不得行者二：不得许友以其身，不得专通财之恩。友饥则白之于父兄，父兄许之，乃称父兄与之，不听即止。故曰友饥为之减餐，大寒为之不重裘。故论语曰“有父兄在，如之何其闻斯行之”也。
男称兄弟，女称姊妹何？男女异姓，故别其称也。何以言之？礼亲属记曰：“男子先生称兄，后生称弟。女子先生为姊，后生为妹。”父之昆弟不俱谓之世叔，父之女昆弟俱谓之姑，何也？以为诸父曰内，亲也，故别称之也。姑当外适人，疏，故总言之也。至姊妹亦当外适人，所以别诸姊妹何？以为事诸姑礼等，可以外出又同，故称略也。至姊妹虽欲有略之，姊尊妹卑，其礼异也。诗云：“问我诸姑，遂及伯姊。”谓之舅姑何？舅者，旧也。姑者，故也。旧故之者，老人之称也。谓之姊妹何？姊者，恣也。妹者，末也。谓之兄弟何？兄者，况也，况父法也。弟者，悌也，心顺行笃也。称夫之父母谓之舅姑何？尊如父而非父者，舅也；亲如母而非母者，姑也。故称夫之父母为舅姑也。


白虎通德论卷第八

情性
情性者，何谓也？性者，阳之施；情者，阴之化也。人禀阴阳气而生，故内怀五性六情。情者，静也；性者，生也。此人所禀六气以生者也。故钩命决曰：“情生于阴，欲以时念也；性生于阳，以理也。阳气者仁，阴气者贪，故情有利欲，性有仁也。”
五常者，何谓？仁、义、礼、智、信也。仁者，不忍也，施生爱人也。义者，宜也，断决得中也。礼者，履也，履道成文也。智者，知也，独见前闻，不惑于事，见微者也。信者，诚也，专一不移也。故人生而应八卦之体，得五气以为常，仁、义、礼、智、信是也。六情者，何谓也？喜、怒、哀、乐、爱、恶谓六情，所以扶成五
性。性所以五，情所以六者何？人本含六律五行气而生，故内有五藏六府，此情性之所由出入也。乐动声仪曰：“官有六府，人有五藏。”
五藏者，何也？谓肝、心、胏、肾、脾也。肝之为言干也。胏之为言费也，情动得序。心之为言任也，任于恩也。肾之为言写也，以窍写也。脾之为言辨也，所以积精禀气也。五藏：肝仁，胏义，心礼，肾智，脾信也。肝所以仁者何？肝，木之精也，仁者好生，东方者阳也，万物始生，故肝象木，色青而有枝叶。目为之候何？目能出泪，而不能内物，木亦能出枝叶，不能有所内也。胏所以义者何？胏者，金之精，义者断决，西方亦金，成万物也，故胏象金，色白也。鼻为之候何？鼻出入气，高而有窍，山亦有金石累积，亦有孔穴，出云布雨，以润天下，雨则云消，鼻能出纳气也。心所以为礼何？心，火之精也。南方尊阳在上，卑阴在下，礼有尊卑，故心象火，色赤而𫟵也。人有道尊，天本在上，故心下锐也。耳为之候何？耳能遍内外，别音语，火照有似于礼，上下分明。肾所以智何？肾者，水之精，智者进而止，无所疑惑，水亦进而不惑。北方水，故肾色黑。水阴，故肾双。窍为之候何？窍能㵼水，亦能流濡。脾所以信何？脾者，土之精也，土尚任养，万物为之象，生物无所私，信之至也。故脾象土，色黄也。口为之候何？口能啖尝，舌能知味，亦能出音声，吐滋液。故元命苞曰：“目者，肝之使，肝者，木之精，苍龙之位也。鼻者，胏之使，胏者，金之精，制割立断。耳者，心之候，心者，火之精，上为张星。”阴者，肾之写，肾者，水之精，上为虚危。口者，脾之门户，脾者，土之精，上为北斗。主变化者也。或曰：“口者，心之候，耳者，肾之候。”或曰：“肝系于目，胏系于鼻，心系于口，脾系于舌，肾系于耳。”六府者，何谓也？谓大肠、小肠、胃、膀胱、三焦、胆也。府者，为藏宫府也。故礼运记曰：“六情所以扶成五性也。”胃者，脾之府也，脾主禀气。胃者，榖之委也，故脾禀气也。膀胱者，肾之府也，肾者主泻，膀胱常能有热，故先决难也。三焦者，包络府也，水榖之道路，气之所终始也。故上焦若窍，中焦若编，下焦若渎。胆者，肝之府也。肝者，木之精也，主仁，仁者不忍，故以胆断也。是以肝胆二者必有勇也。肝胆异趣何？以知相为府也？肝者，木之精也。木之为言牧也，人怒无不色青目脤张者，是其效也。小肠大肠，心肺府也，主礼义。礼义者有分理，肠之大小相承受也。肠为心肺主，心为皮体主，故为两府也。目为心视，口为心谈，耳为心听，鼻为心嗅，是其支体主也。
喜在西方，怒在东方，好在北方，恶在南方，哀在下，乐在上何？以西方万物之成，故喜；东方万物之生，故怒；北方阳气始施，故好；南方阴气始起，故恶。上多乐，下多哀也。
魂魄者何谓？魂犹伝伝也，行不休于外也，主于情。魄者，迫然著人，主于性也。魂者，芸也，情以除秽。魄者，白也，性以治内。
精神者，何谓也？精者，静也，太阴施化之气也，象火之化任生也。神者，恍惚，太阴之气也，间棇，云支体万化之本也。

寿命
命者，何谓也？人之寿也，天命已使生者也。命有三科以记验：有寿命以保度，有遭命以遇暴，有随命以应行习。寿命者，上命也，若言文王受命唯中身，享国五十年。随命者，随行为命，若言怠弃三正，天用勦绝其命矣。又欲使民务仁立义，阙无滔天，滔天则司命举过言，则用以弊之。遭命者，逢世残贱，若上逢乱君，下必灾变暴至，夭绝人命，沙鹿崩于受邑是也。冉伯牛危言正行而遭恶疾，孔子曰：“命矣夫，斯人也而有斯疾也！”
夫子过郑，与弟子相失，独立郭门外。或谓子贡曰：“东门有一人，其头似尧，其颈似皋繇，其肩似子产，然自腰以下不及禹三寸，儡儡如丧家之狗。”子贡以告孔子，孔子喟然而笑曰：“形状未也。”如丧家之狗，然哉乎！然哉乎！”

宗族
宗者，何谓也？宗，尊也，为先祖主也，宗人之所尊也。礼曰：“宗人将有事，族人皆待。”圣者所以必有宗，何也？所以长和睦也。大宗能率小宗，小宗能率群弟，通于有无，所以纪理族人者也。宗其为始祖后者为大宗，此百世之所宗也。宗其为高祖后者，五世而迁者也。高祖迁于上，宗则易于下。宗其为曾祖后者为曾祖宗。宗其为祖后者为祖宗。宗其为父后者为父宗。以上至高祖宗，皆为小宗，以其转迁，别于大宗也。别子者，自为其子孙为祖，继别也，各自为宗。小宗有四，大宗有一，凡有五宗，人之亲所以备矣。诸侯夺宗，明尊者宜之。大夫不得夺宗何？曰：诸侯世世传子孙，故夺宗。大夫不传子孙，故不宗也。丧服经曰“大夫为宗子”，不言诸侯为宗子也。
族者何也？族者，凑也，聚也，谓恩爱相流凑也。生相亲爱，死相哀痛，有会聚之道，故谓之族。尚书曰：“以亲九族。”族所以九何？九之为言究也，亲疏恩爱究竟也。谓父族四，母族三，妻族二。父族四者，谓父之姓一族也，父女昆弟适人有子为二族也，身女昆弟适人有子为三族也，身女子适人有子为四族也。母族三者，母之父母一族也，母之昆弟二族也，母昆弟子三族也。母昆弟者，男女皆在外亲，故合言之。妻族二者，妻之父为一族，妻之母为二族。妻之亲略，故父母各一族。礼曰：“惟氏三族之不虞。”尚书曰：“以亲九族。”义同也。一说，合言九族者，欲明尧时俱三也。礼所以独父族四何？欲言周承二弊之后，民人皆厚于末，故兴礼母族妻之党，废礼母族父之族，足以贬妻族以附父族也。或言九者，据有交接之恩也，若“刑侯之姊，覃公惟私”也。言四者据有服耳，不相害所异也。

姓名
人所以有姓者何？所以崇恩爱，厚亲亲，远禽兽，别婚姻也。故世别类，使生相爱，死相哀，同姓不得相娶，皆为重人伦也。姓，生也，人所禀天气所以生者也。诗云：“天生烝民。”尚书曰“平章百姓”。姓所以有百何？以为古者圣人吹律定姓，以记其族。人含五常而生，声有五音，宫商角、征羽，转而相杂，五五二十五，转生四时，故百而异也。气殊音悉备，故殊百也。
所以有氏者何？所以贵功德，贱伎力。或氏其官，或氏其事，闻其氏即可知其所以勉人为善也。或氏王父字何？所以别诸侯之后，为兴灭国，继绝世也。诸侯之子称公子，公子之子称公孙，公孙之子各以其王父字为氏。故鲁有仲孙、季，楚有昭、屈原，齐有高、国、崔，立氏三，以知其为子孙也。王者之后二称王子，兄弟立而皆封也。或曰王孙上称王孙也。尧知命，表稷、契，赐生子姓。皋陶典刑，不表姓，言天任德远刑。禹姓姒氏，祖以亿生。殷姓子氏，祖以玄鸟子也。周姓姫氏，祖以履大人迹生也。
人必有名何？所以吐情自纪，尊事人者也。论语曰：“名不正则言不顺。”三月名之何？天道一时物有变，人生三月，目煦亦能笑，与人相更答，故因其始有知而名之。故礼服传曰：“子生三月，则父名之于祖庙。”于祖庙者，谓子之亲庙也，明当为宗祖主也。一说名之于燕寝。名者，幼少卑贱之称也。寡略，故于燕寝。礼内则曰：“子生，君沐浴朝服，夫人亦如之，立于阼阶西南，世妇抱子升自西阶，君命之士，适子执其右手，庶子抚其首。君曰“钦有师”，夫人曰“记有成”。告于四境。”四境者，所以遏绝萌牙，禁备未然。故曾子问曰：“世子生三月，以名告于祖祢。”内则记曰：“以名告于山川社稷四境。”天子太子使士负子于南郊，以桑弧蓬矢六射者何也？此男子之事也，故先表其事，然后食其禄。必桑弧何？桑者，相逢接之道也。保传曰：“天子生，举之以礼。使士负之者何？斋肃端𮉫，之郊见于天。”韩诗内传曰：“太子生，以桑弧蓬矢六射上下四方。”明当有事天地四方也。殷以生日名子何？殷家质，故直以生日名子也。以尚书道殷家太甲、帝武丁也。于臣民亦得以生日名子何？亦不止也。以尚书道殷臣有巫咸，有祖已也。何以知诸侯不象王者以生日名子也？以太王名袒甫，王季名历，殷之诸侯也。易曰“帝乙谓成汤，帝乙谓六代孙也。汤生于夏世，何以用甲乙为名？曰：汤王后乃更变名，子孙法耳。本名履，故论语曰：“予小子履。”履，汤名也。不以子丑何？曰：甲乙者，干也；子丑者，枝也。干为本，本质，故以甲乙为名也。名或兼或单何？示非一也。或听其声，以律定其名；或依事，旁其形，故名或兼或单也。依其事者，若后稷是也。弃之，因名之为弃也。旁其形者，孔子首类鲁国尼丘山，故名为丘。或旁其名为之字者，闻名即知其字，闻字即知其名。若名赐字子贡，名鲤字伯鱼。春秋讥二名何？所以讥者，乃谓其无常者也。若乍为名，禄甫元言武庚名。不以日月山川为名者，少贱卑已之称也。臣子当讳，为物示通，故避之也。曲礼曰：“二名不偏讳。逮事父母，则讳王父母；不逮父母，则不讳王父母也。君前不讳，诗书不讳，临文不讳，郊庙中不讳。”又曰：“君前臣名，父前子名。”谓大夫名卿，弟名兄也，明不敢讳于尊者前也。太古之时所不讳者何？尚质也。故臣子互言其君父之名。故礼记曰“朝日上值，不讳正天名”也。人所以十月而生者何？人，天子之也。经天地之数五，故十月而备，乃成人也。人生所以位何？本一干而分，得气异息，故泣，重离母之义也。尚书曰“启呱呱泣”也。人拜所以自名者何？所以泣号自纪，礼拜自后不自名何？备阴阳也。人所以相拜者何？所以表情见意，屈节卑体，尊事之者也。拜之言服也。所以必再拜何？法阴阳也。尚书曰“再拜稽首”也。必稽首何？敬之至也。头至地何以言首？谓头也。礼曰：“首有疡则沐。”所以先拜首后稽首何？名顺其文质也。尚书曰：“周公拜首稽首。”人所以有字何？冠德明功，敬成人也。故礼士冠经曰：“宾北面，字之曰伯某甫。”又曰：“冠而字之，敬其名也。”所以五十乃称伯仲者，五十知天命，思虑定也，能顺四时长幼之序，故以伯仲号之。礼檀弓曰：“幼名，冠字，五十乃称伯仲。”论语曰：“五十而知天命。”称号所以有四何？法四时用事先后，长幼兄弟之象也。故以时长幼号曰伯、仲叔、季也。伯者，长也。伯者，子最长，迫近父也。仲者，中也。叔者，少也。季者，幼也。适长称伯，伯禽是也。庶长称孟，以鲁大夫孟氏。男女异长，各自有伯仲，法阴阳各自有终始也。春秋传曰：“伯姫者何？内女称也。”妇人十五称伯仲何？妇人值少变，阴阳道促蚤成，十五通乎织𫟃之事，思虑定，故许嫁，笄而字。故礼经曰：“女子十五许嫁，笄礼之称字之。”妇姓以配字何？明不娶同姓也。故春秋曰：“伯姫归于宋。”姫者，姓也。值字所以于仲春何？值者亲，故近于仲，文子尊尊，故于伯仲之时物尚值，叔之时物失之，章即如是。周有八士，论语曰：“伯达、伯适、仲突、仲忽、叔夜、叔夏、季随、季䯄。”积于叔何？盖以两两俱生故也。不积于伯季，明其无二也。文王十子诗传曰：“伯邑考、武王发、周公旦、管叔鲜、蔡叔铎、成叔处、霍叔武、康叔封、南季载。”载所以或上其叔何也？管、蔡、霍、成、康、南，皆采也，故上置叔上。伯邑叔，震也，以独无乎？盖以为大夫者，不是采地也。

天地
天者何也？天之为言镇也，居高理下，为人镇也。地者，易也，言养万物怀任，交易变化也。
始起之天始起先有太初，后有太始，形兆既成，名曰太素。混沌相连，视之不见，听之不闻，然后剖判，清浊既分，精出曜布，度物施生。精者为三光，号者为五行。行生情，情生汁中，汁中生神明，神明生道德，道德生文章。故乾凿度曰：“太初者，气之始也。太始者，形兆之始也。太素者，质之始也。阳唱阴和，男行女随也。”
天道所以左旋，地道右周何？以为天地动而不别，行而不离。所以左旋右周者，犹君臣阴阳相对之义。
男女总名为人，天地所以无总名何？曰：天圆地方，不相类，故无总名也。
君舒臣疾，卑者宜劳，天所以反常行何？以为阳不动无以行其教，阴不静无以成其化，虽终日乾乾，亦不离其处也。故易曰：“终日乾乾，反复道也。”

日月
天左旋，日月五星右行何？日月五星比天为阴，故右行。右行者，犹臣对君也。含文嘉曰“计日月右行”也。刑德放日月东行，而
日行迟，月行疾何？君舒臣劳也。日日行一度，月日行十三度十九分度之七。感精符曰：“三纲之义，日为君，月为臣也。”日月所以悬昼夜者何？助天行化，照明下地。故易曰：“悬象著明，莫大乎日月。”
日之为言实也，常满有节；月之为言阙也，有满有阙也。所以有缺何？归功于日也。八日成光，二八十六日转而归功晦，至朔旦受符复行。故援神契曰“月三日成魄”也。所以名之为星何？星者，精也，据日节言也。一日一夜适行一度，一日夜为一日，剩复分天为三十六度，周天三百六十五度四分度之一，日月径千里也。
所以必有昼夜何？备阴阳也，日照昼，月照夜。日所以有长短何？阴阳更相用事也。故夏节昼长，冬节夜长。夏日宿　在东井，出寅入戍；冬日宿　在牵牛，出辰入申。
月大小何？天道左旋，日月东行。日日行一度，月日行十三度。月及日为一月，至二十九日未及七度，即三十日者，过行七度，日不可分，故月乍大小，明有阴阳。故春秋曰：“九月庚戍朔，日有食之。”“十月庚辰朔，日有食之。”此三十日也。又曰：“七月甲子朔，日有食之。”“八月癸巳朔，日有食之。”此二十九日也。
月有闰余何？周天三百六十五日度四分度之一，岁十二月，日过十二度，故三年一闰，五年再闰，明阴不足，阳有余也。故谶曰：“闰者阳之余。”

四时
所以名为岁何？岁者，遂也。三百六十六日一周天，万物毕死，故为一岁也。尚书曰：“期三百有六旬有六日，以闰月定四时成岁。”春夏秋冬。时者，期也，阴阳消息之期也。四时天异名何？天尊，各据其盛者为名也。春秋物变盛，冬夏气变盛。春曰苍天，夏曰昊天，秋曰旻天，冬为上天。尔雅曰“一说春为苍天”等是也。四时不随正朔变何？以为四时据物为名，春当生，冬当终，皆以正为时也。
或言岁，或言载，或言年何？言岁者，以纪气物帝王共之据曰为岁。春秋曰“元年正月”，“十有二月朔”，有“朔”有“晦”，知据月断为言年。载之言成也，载成万物，终始言之也。二帝为载，三王言年，皆谓𬮭𨵦。故尚书曰“三载，四海遏密八音”，谓二帝也。又曰“谅阴三年”，谓三王也。春秋传曰“三年之丧，其实二十五月，知阙。”
日言夜，月言晦，月言朔，日言朝何？朔之言苏也，明消更生，故言朔。日昼见夜藏，有朝夕，故言朝也。

衣裳
圣人所以制衣服何？以为𫄨绤蔽形，表德劝善，别尊卑也。所以名为裳何？衣者，隐也；裳者，鄣也。所以隐形自鄣闭也。易曰：“黄帝、尧、舜，垂衣裳而天下治。”何以知上为衣，下为裳？以其先言衣也。诗曰“褰裳涉溱”，所以合为衣也。弟子职言“抠衣而降”也。名为衣何？上兼下也。独以羔裘何？取轻煖，因狐死首丘，明君子不忘本也。羔者，取跪乳，逊顺也。故天子狐白，诸侯狐黄，大夫苍，士羔裘，亦因别尊卑也。
所以必有绅带，示谨敬，自约整。缋缯为结于前，下垂三分身半，绅居二焉。必有鞶带者，示有事也。所以必有佩者，论语曰：“去丧，无所不佩。”天子佩白玉，诸侯佩山玄玉，大夫佩水苍玉，士佩瓀珉石。佩即象其事，若农夫佩其耒耜，工匠佩其斧斤，妇人佩其针镂。何以知妇人亦佩玉？诗云：“将翱将翔，佩玉将将。彼美孟姜，德音不忘。”

五刑
圣人治天下，必有刑罚何？所以佐德助治，顺天之度也。故悬爵赏者，示有劝也；设刑罚者，明有所惧也。
刑所以五何？法五行也。
科条三
千者，应天地人情也。五刑之属三千，大辟之属二百，宫辟之属三百，腓辟之属五百。劓、墨辟之属各于张布罗众。非五刑不见劓、墨何？其下刑者也。腓者，其膑。宫者，女子淫，执置宫中，不得出也。丈夫淫，割去其势也。大辟者，谓死也。
刑不上大夫何？尊大夫。礼不下庶人，欲勉民使至于士。故礼为有知制，刑为无知设也。庶人虽有千金，衣弊不得服。刑不上大夫者，据礼无大夫刑。或曰：挞笞之刑也。礼不及庶人者，谓酬酢之礼也。

五经
孔子所以定五经者何？以为孔子居周之末世，王道凌迟，礼义废坏，强陵弱，众暴寡，天子不敢诛，方伯不敢伐，闵道德之不行，故周流应聘，冀行其圣德。自卫反鲁，自知不用，故追定五经，以行其道。故孔子曰：“书曰：“孝乎惟孝，友于兄弟，施于有政，是以为政也。”孔子未定五经如何？周衰道失，纲散纪乱，五教废坏，故五常之经咸失其所，象易失理，则阴阳万物失其性而乖，设法谤之言，并作书三千篇，作诗三百篇，而歌谣怨诽也。已作春秋，后作孝经何？欲专制正。于孝经何？夫孝者，自天子下至庶人，上下通孝经者。夫制作礼乐，仁之本，圣人道德已备，弟子所以复记论语何？见夫子遭事异变，出之号令失法。
文王所以演易何？文王受王，不率仁义之道，失为人法矣。已之调和阴阳尚微，故演易，使我得卒至于太平日月之光明，则如易矣。
伏羲作八卦何？伏羲始王天下，未有前圣法度，故仰则观象于天，俯则察法于地，观鸟兽之文，与地之宜，近取诸物，于是始作八卦，以通神明之德，以象万物之情也。
经所以有五何？经，常也。有五常之道，故曰五经。乐仁，书义，礼礼，易智，诗信也。人情有五性，怀五常，不能自成，是以圣人象天五常之道而明之，以教人成其德也。
五经何谓？谓易、尚书、诗、礼、春秋也。礼解曰：“温柔宽厚，诗教也；疏通知远，书教也；广博易良，乐教也。洁净精微，易教也。恭俭庄敬，礼教也。属辞比事，春秋教也。”
春秋何常也？则黄帝已来。何以言之？易曰：“上古结绳以治，后世圣人易之以书契，百官以理，万民以察。”后世圣人者，谓五常也。传曰：“三王百世计神元书，五帝之受录图，世史记、从政录，帝魁已来，除礼乐之书，三千二百四十篇也。”

白虎通德论卷第九

嫁娶
人道所以有嫁娶何？以为情性之大，莫若男女；男女之交，人情之始，莫若夫妇。易曰：“天地氤氲，万物化淳。男女称精，万物化生。”人承天地，施阴阳，故设嫁娶之礼者，重人伦，庶继嗣也。礼保传记曰：“谨为子嫁娶，必择世有仁义者。”礼男娶女嫁何？阴卑不得自专，就阳而成之。故传曰：“阳倡阴和，男行女随。”
男不自专娶，女不自专嫁，必由父母，湏媒妁何？远耻防淫泆也。诗云：“娶妻如之何？必告父母。”又曰：“娶妻如之何？匪媒不得。”
男三十而娶，女二十而嫁，阳数奇，阴数偶。男长女幼者，阳舒阴促。男三十䈥骨坚强，任为人父；女二十肌肤充盛，任为人母。合为五十，应大衍之数，生万物也。故礼内则曰：“男五十壮有室，女二十壮而嫁。”七岁之阳也，八岁阴也。七八十五，阴阳之数备，有相偶之志。故礼记曰：“女子十五许嫁，笄而字。”礼之称字，阴系于阳，所以专一之节也。阳尊无所系，二十五系者，就阴节也。阳舒而阴促，三十数三终奇，阳节也；二十数再终偶，阴节也。阳小成于阴，大成于阳，故二十而冠，三十而娶。阴小成于阳，大成于阴，故十五而笄，二十而嫁也。”一说，春秋榖梁传曰：“男二十五系，女十五许嫁，感阴阳也。”阳数七，阴数八，男八岁毁齿，女七岁毁齿。阳数奇三，三八二十四，加一为五，而系心也。阴数偶，再成十四，四加一为五，故十五许嫁也。各加一者，明专一系心。所以系心者何？防其淫佚也。
礼曰：“女子十五许嫁，纳采，问名，纳吉，请期，亲迎，以鴈贽。”纳征曰玄𫄸，故不用鴈贽用鴈者，取其随时南北，不失其节，明不夺女子之时也。又取飞成行，止成列也。明嫁娶之礼，长幼有序，不相逾越也。又婚礼贽不用死雉，故用鴈也。纳征玄𫄸、束帛、离皮。玄三法天，𫄸二法地也。阳奇阴偶，明阳道之大也。离皮者，两皮也，以为庭实，庭实偶也。礼昏经曰：“纳采、问名，纳吉、请期，亲迎，皆用鴈。纳征束帛离皮。纳征辞曰：“吾子有加命，贶室某也，有先人之礼，离皮束帛，使某请纳征。”上某者，声名也。下次某者，使人名也。女之父曰：“吾子顺先典，贶某重礼，某不敢辞，敢不承命。”纳采辞曰：“吾子有惠贶，贶室某，某有先人之礼，使某也请纳采。”对曰：“某之子惷愚，又不能教，吾子命之，某不敢辞。”
天子下至士，必亲迎授绥者何？以阳下阴也。欲得其欢心，示亲之心也。夫亲迎，轮三周，下车曲顾者，防淫泆也。诗云：“文定厥祥，亲迎于渭，造舟为梁，不显其光。”礼昏经曰：“宾升，北面，奠鴈，再拜，拜手稽首，降，出。妇从房中也。从降自西阶，揖，御妇车，授绥。”
遣女于祢庙者，重先人之遗支体也，不敢自专，故告祢也。父母亲男女何？亲亲之至也。父曰：“诫之敬之，夙夜无违命。”女必有端绣衣，若笄之母施襟结帨，曰：“勉之敬之，夙夜无违宫事。”父诫于阼阶，母诫于西阶，庶母及门内施鞶祭，䌷以母之命，命曰：“敬恭，听尔父母言，夙夜无愆。”视衿鞶祭，去不辞，诫不诰者，盖耻之重去也。
礼曰：“嫁女之家，不绝火三日，相思离也。娶妇之家，三日不举乐，思嗣亲也。”感亲年衰老代至也。礼曰：“婚礼不贺，人之序也。”
授绥，姆辞曰：“未教，未乞与为礼也。”始亲迎，于辞曰：“吾子命某，以兹初昏，使某将请承命。”主人曰：“某故敬具以酒。”父命醮子，遣之迎，命曰：“往迎尔相，承我宗事，率以敬先妣之嗣，若则有常。”子曰：“诺，唯恐不堪，不敢忘命。”
娶妻不先告庙到者，示不必安也。婚礼请期，不敢必也。妇人三月，然后祭行，舅姑既没，亦妇入三月，奠采于庙。三月一时，物有成者，人之善恶可得知也，然后可得事宗庙之礼。曾子曰：“女未庙见而死，归葬于女氏之党，示未成妇也。”
嫁娶必以春者，春，天地交通，万物始生，阴阳交接之时也。诗云：“士如归妻，迨冰未泮。”周官曰：“仲春之月，合会男女，令男三十娶，女二十嫁。”夏小正曰：“二月冠子娶妇之时。”
夫有恶行，妻不得去者，地无去天之义也。夫虽有恶，不得去也。故礼郊特牲曰：“一与之齐，终身不攺。”悖逆人伦，杀妻父母，废绝纲，乱之大者，义绝乃得去也。
天子诸侯一娶九女何？重国广继嗣也。适也者何？法地有九州，承天之施，无所不生也。娶九女亦足以成君施也。九而无子，百亦无益也。王度记曰：“天子一娶九女。”春秋公羊传曰：“诸侯娶一国，则二国往媵之，以侄娣从之。侄者何？兄之子也。娣者何？女弟也。”或曰：天子娶十二女，法天有十二月，万物必生也。必一娶何？防淫泆也。为其弃德嗜色，故一娶而已，人君无再娶之义也。备侄娣从者，为其必不相嫉妒也。一人有子，三人共之，若已生之。不娶两娣何？传异气也。娶三国女何？广异类也。恐一国血脉相似，俱无子也。侄娣年虽少，犹从适人者，明人者，明人君无再娶之义也。还待年于父母之国，未任答君子也。诗云“侄娣从之，初祁如云。韩侯顾之，烂其盈门”。公羊传曰“叔姫归于纪”，明待年也。二国来媵，谁为尊者？大国为尊。国等以德，德同以色。质家法天，尊左；文家法地，尊右。所以不聘妾何？人有子孙，欲尊之义，义不可永人以为贱也。春秋传曰“二国来媵”。可求人为士，不可求人为妾何？士即尊之渐，贤不止于士，妾虽贤，不得为适。
娶妻卜之何？卜女之德，知相宜否。昏礼经曰“将加诸卜，敢问女为谁氏”也。
人君及宗子父母自定娶者，卑不主尊，贱不主贵，故自定之也。昏礼经曰：“亲皆没，已聘命之。”诗云“文定厥祥，亲迎于渭”。
大夫功成封，得备八妾者，重国广继嗣也。不更聘大国者，不忘本适也。故礼曰“纳女于诸侯，曰备扫洒”。天子诸侯之世子，皆以诸侯礼娶，与君同，示无再娶之义也。
王者之娶，必先选于大国之女，礼仪备，所见多。诗云“大邦有子，伣天之妹。文定厥祥，亲迎于渭”。明王者必娶大国也。春秋曰“纪侯来朝”。纪子以嫁女于天子，故增爵称侯。至数十年之间，纪侯无他功，但以子为天王后，故爵称侯。知虽小国者，必封以大国，明其尊所不臣也。王者娶及庶人者何？开天下之贤，示不遗善也。故春秋曰“纪侯来朝”。交加为侯，明封之也。先封之，明不与圣人交礼也。女行亏缺而去其国，如之何？以封为诸侯比例矣。
诸侯所以不得自趣国中何？诸侯不得专封，义不可臣其父母。春秋传曰：“宋三代无大夫。”恶其内娶也。
不娶同姓者，重人伦，防淫泆，耻与禽兽同也。论语曰：“君娶于吴为同姓，谓之吴孟子。”曲礼曰：“买妾不知姓则卜之。”外属小功已上亦不得娶也。以春秋传曰“讥娶母党也。
王者嫁女必使同姓诸侯主之何？婚礼贵和，不可相答，为伤君臣之义，亦欲使女不以天子尊乘诸侯也。春秋传曰：“天子嫁女于诸侯，必使诸侯同姓者主之；诸侯嫁女于大夫，使大夫同姓者主之。”以其同宗共祖，可以主亲也，故使摄父事。不使同姓卿主之何？尊加诸侯，为威厌不得舒也。不使同姓诸侯就京师主之何？诸侯亲迎入京师，当朝天子，为礼不兼。春秋传曰“筑王姫观于外”，明不往京师也。所以必更筑观者何？尊之也。不于路寝，路寝本所以行政处，非妇人之居也。小寝则嫌群公之舍，则已卑矣，故必攺筑于城郭之内。传曰：“筑之，礼也；于外，非礼也。”
卿大夫妻二妾者何？尊贤重继嗣也。不备侄娣何？北面之臣贱，不足尽执人骨肉之亲。礼服经曰“贵臣贵妾”，明有卑贱妾也。士一妻何？下卿大夫。礼丧服小记曰：“士妾有子则为之缌。”
娉嫡夫往而死，媵当往否乎？人君不再娶之义也。天命不可保，故一娶九女。以春秋伯姫卒时娣季姫更嫁鄫，春秋讥之。适夫人死后更立夫人者，不敢以卑贱承宗庙。自立其娣者，尊大国也。春秋传曰：“叔姫归于纪。”叔姫者，伯姫之娣也。伯姫卒，叔姫升于嫡，经不讥也。或曰：“嫡死不复更立，明嫡无二，防篡煞也。祭宗庙，摄而已。以礼不聘为妾，明不升。”
曾子问曰：“昏礼既纳币，有吉日，女之父母死，何如？”孔子曰：“壻使人吊之。如壻之父母死，女亦使人吊之。父丧称父，母丧称母，父母不在，则称伯父世尊。”壻已葬，壻之伯父、叔父使人致命女氏曰：“某子有父母之丧，不得嗣为兄弟，使母致命。”女氏许诺，不敢嫁，礼也。壻免丧，女父使人请，壻不娶而后嫁之，礼也。女之父母死，壻亦如之。”
妇人所以有师何？学事人之道也。诗云：“言告师氏，言告言归。”礼昏经曰：“告于公宫三月。”妇人学一时，足以成矣。与君无亲者，各教于宗庙妇之室。国君取大夫之妾、士之妻老无子者，而明于妇道，又禄之，使教宗室五属之女。大夫士皆有宗族，自于宗子之室学事人也。女必有传姆何？尊之也。春秋传曰：“传至矣，姆未至。”
妇人学事舅姑不学，事必父母者，示妇与夫一体也。礼内则曰：“妾事夫人，如事舅姑。”尊嫡绝妒嫉之原。礼服传曰：“妾事女君与事舅姑同也。”妇事夫有四礼焉：鸡初鸣，咸盥漱幯，纵笄总而朝，君臣之道也；恻隐之恩，父子之道也；会计有无，兄弟之道也；闺阃之内，祍席之上，朋友之道也。闻见异辞，故设此也。
有五不娶：乱家之子不娶，逆家之子，世有刑人、恶疾、丧妇、长子，此不娶也。
出妇之义，必送之，接以宾客之礼，君子绝愈于小人之交。诗云：“薄送我畿。”天子妃谓之后何？后，君也。天下尊之，故谓之后，明海内小人之君子也。天下尊之，故系王言之。春秋传曰：“迎王后于纪。”国君之妻称之曰夫人何？明当扶进。夫人，谓八妾也。国人尊之，故称君夫人也。自称小童者，谦也，言己智能寡少，如童蒙也。论语曰：“国君之妻称之曰夫人，夫人自称曰小童，国人称之曰君夫人，称诸异邦曰寡小君。”谓聘问兄弟之国及臣他国称之，谦之辞也。妻者何？谓妻者，齐也，与夫齐体。自天子下至庶人，其义一也。妾者，接也，以时接见也。
嫁娶者何谓也？嫁者，家也。妇人外成，以出适人为嫁。娶者，取也。男女，谓男者，任也，任功业也。女者，如也，从如人也。在家从父母，既嫁从夫，夫没从子也。传曰“妇人有三从之义”也。夫妇者何谓也？夫者，扶也，扶以人道者也。妇者，服也，服于家事，事人者也。配疋者何谓？相与偶也。婚姻者何谓也？昏时行礼，故谓之婚也。妇人因夫而成，故曰姻。诗云“不惟旧因”，谓夫也。又曰“燕尔新婚”，谓妇也。所以昏时行礼何？示阳下阴也，婚亦阴阳交时也。
男子六十闭房何？所以辅衰也，故重性命也。又曰父子不同，　为乱长幼之序也。礼内则曰：“妾虽老，未满五十，必预五日之御。”满五十不御，俱为助衰也。至七十大衰，食非肉　不饱，寝非人不暖，故七十复开房也。

白虎通德论卷第十

绋冕
绋者，何谓也？绋者，蔽也，行以蔽前。绋蔽者，小有事，因以别尊卑，彰有德也。天子朱绋，诸侯赤绋。诗云：“朱绋斯皇，室家君王。”又：“赤绋金舄，会同有绎。”又云：“赤绋在股。”皆谓诸侯也。书曰：“黼黻衣黄朱绋。”亦谓诸侯也。并见衣服之制。故远别之谓黄，朱亦赤矣。大夫匆衡，别于君矣。天子、大夫赤绂匆衡，士袜韐。朱赤者，或盛色也。是以圣人涂法之，用为绋服，为百王不易也。绋以韦为之者，反古不忘本也。上广一尺，下广二尺，天一地二也。长三尺，法天地人也。所以有冠者，衮也，所以衮持其发也。人怀五常，莫不贵德，示成礼有修饰，首别成人也。士冠经曰：“冠而字之，敬其名也。”论语曰：“冠者五六人，童子六七人。”礼所以十九见正者而冠何？渐三十之人耳。男子阳也，成于阴，故二十而冠。曲礼曰“二十弱冠，言见正。何以知不谓正月也？以礼士冠经曰“夏葛屦，冬皮屦”，明非岁之正月也。
皮弁者何谓也？所以法古至质，冠名也。弁之言樊也，所以樊持其发也。上古之时质，先加服皮，以鹿皮者，取其文章也。礼曰：“三王共皮弁。”素积裳也，腰中辟积，至质不易之服，反古不忘本也。战伐田猎，此皆服之。
麻冕者何？周宗庙之冠也。礼曰“周冕而祭”，又曰“殷鼾夏收而祭”，此三代宗庙之冠也。十一月之时，阳气冕仰黄泉之下，万物被施，前冕而后仰，故谓之冕。谓之诩者，十二月之时，施气受化，诩张而后得牙，故谓之诩。谓之收者，十三月之时，气收，本举生万物而达出之，故谓之收。冕仰不同，故前后乖也。诩张故萌大，时物亦牙萌大也。收而达故前匆，大者在后，时物亦前匆也。絻所以用麻为之者，女功之始，亦不忘本也。即不忘本，不用皮，皮乃太古未有礼文之服。故论语曰：“麻冕，礼也。”尚书：“王麻冕。”冕所以前后遂延者何？示进贤退不能也。垂旒者，示不现邪。纩塞耳，示不听谗也。故水清无鱼，人察无徒，明不尚极知下。故礼玉藻曰：“十有二旒，前后遂延。”礼器曰：“天子麻冕，朱绿藻。”垂　十有二旒者，法四时十二月也。诸侯九旒，大夫七旒，士爵弁无旒。
委貌者，何谓也？周朝廷理政事，行道德之冠名。士冠经曰：“委貌周道；章甫，殷道；母追夏后氏之道。”所以谓之委貌何？周统十一月为正，万物萌小，故为冠饰最小，故曰委貌。委貌者，委曲有貌也。殷统十二月为正，其饰微大，故曰章甫。章甫者，尚未与极其本相当也。夏者统十三月为正，其饰最大，故曰母追。母追者，言其追大也。爵弁者，周人宗庙之冠也。礼郊特牲曰：“周弁。”士冠经曰：“周弁，殷鼾，夏收。”爵何以知指谓其色？又乍言爵弁，乍但言弁。周之冠色所以爵何？为周尚赤。所以不纯赤，但如爵头何？以本制冠者法天，天色玄者，不失其质，故周加赤，殷加白。夏之冠色纯玄。何以知殷加白也？周加赤，知殷加白也。夏殷士冠不异何？古质也，以士冠礼知之。

丧服
诸侯为天子斩衰三年何？“普天之下，莫非王土；率土之宾，莫非王臣。”臣之于君，犹子之于父，明至尊，臣子之义也。丧服经曰
“诸侯为天子斩衰三年”。天子为诸侯绝其何？示同爱百姓，明不独亲也。故礼中庸曰：“期之丧，达乎诸侯；三年之丧，达乎天子。”卿大夫降缌，重公正也。
礼：庶人国君服齐衰三月。王者崩，京师之民丧三月何？民贱，故思浅，故三月而已。天子七月而葬，诸侯五月而葬者，则民始哭素服，先葬三月成齐衰，期月以成礼葬君也。礼不下庶人，所以为民制何？礼不下庶人者，尊卑制度也。服者，恩从内发，故为之制也。
王者崩，臣下服之有先后何？恩有深浅远近，故制有日月。檀弓记曰：“天子崩，三日祝先服，五日官长服，七日国中男女服，三月天下服。”
三年之丧何二十五月？以为古民质，痛于死者，不封不树，丧期无数，亡之则除。后代圣人因天地万物有终始而为之制，以期断之。父至尊，母至亲，故为于隆，以尽孝子恩。恩爱至深，加之则倍，故再期二十五月也。礼有取于三，故谓之三年，缘其渐三年之气也。故春秋传曰：“三年之丧，其实二十五月也。”三年之丧不以闰月数何？以其言期也。期者，复其时也。大功已下月数，故以闰月除。礼士虞经曰：“言期而小祥，又期而大祥。”
丧礼必制衰麻何？以副意也。服以饰情，情貌相配，中外相应，故吉凶不同服，歌哭不同声，所以表中诚也。布衰裳，麻绖，萧笄、绳缨、苴杖，为略反本。绖者，亦示也，故总而载之，示有丧也。腰绖者，以伐绅带也。所以结之何？思慕肠若结也。必再结之何？明思慕无已。
所以必杖者，孝子失亲，悲哀哭泣，三日不食，身体嬴病，故杖以扶身，明不以死伤生也。礼童子妇人不杖者，以其不能病也。礼曰：“斩衰三日不食，赍衰二日不食，大功一日不食，小功缌麻一日不食，再不食可也。”以竹何？取其名也。竹者，蹙也。桐者，痛也。父以竹，母以桐何？竹者，阳也。桐者，阴也。竹何以为阳？竹断而用之，质，故为阳。桐削而用之，加人功，文，故为阴也。故礼曰：“苴杖，竹也；削杖，桐也。”
所以必居倚庐何？孝子哀，不欲闻人之声，又不欲居故处，居中门之外，倚木为庐，质反古也。不在门外何？戒不虞故也。故礼大传曰：“父母之葬，居倚庐于中门外东墙下，户北面，练而居垩室，无余之室。”又曰：“妇人不居倚庐。”又曰“天子七日。又曰：“公诸侯五日，卿大夫三日而服成。”居外门内赤壁下为庐，寝苫块，哭昼无夜时，不脱绖带。既虞，寝有席，蔬食饮水，朝一哭，夕一哭而已。既练，舍外寝，居圣室，始食菜果及素食，哭无时。二十五月而大祥，饮醴酒，食乾肉。二十七月而禫，通祭宗庙，去丧之杀也。
丧礼不言者何？思慕尽情也。言不文者，指谓士民不言而事成者，国君卿大夫杖而谢宾，财少恃力，面垢作身，不言而事具者，故号哭尽情。
丧有病得饮酒食肉　何？所以辅人生已重先祖遗支体也。故曲礼曰：“居丧之礼，头有疮则沐，身有疡则浴，有疾则饮酒食肉。　五十不致毁，七十唯衰麻在身，饮酒食肉。”　又曰：“父母有疾，食肉　不至变味，饮酒不至变貌，笑不至矧，怒不至詈，琴瑟不御。”曾子问曰：“三年之丧，练不群立，不旅行。礼以饰情，三年之丧而吊哭，不亦虚乎！”礼檀弓曰：“曾子有母之丧，吊子张。子张者朋友，有服，虽重服，吊之可也。曾子问曰：“小功可以与祭乎？”孔子曰：“斩衰已下与祭，礼也。”此谓君丧然也。子夏问：“三年之丧既卒哭，金革之事无避者，礼与？”孔子曰：“吾闻诸老聃曰：“鲁公伯禽则有为之也。”今以三年之丧从其利者，吾不知也。”
妇人不出境吊者，妇人无外事，防淫佚也。礼杂记曰：“妇人越强而吊，非礼也。”而有三年丧，君与夫人俱往。礼妻为父母服，夫亦当服。
有不吊三何？为人臣子，常怀恐惧，深思远虑，志在全身，今乃畏、厌、溺死，用为不义，故不吊也。檀弓曰：“不吊三：畏、厌、溺也。”畏者，兵死也。礼鲁子记曰：“大辱加于身，皮体毁伤，即君不臣，士不交，祭不得为昭穆之尸，食不得昭穆之牲，死不得葬穆之城也。”
弟子为师服者，弟子有臣君父子朋友之道也，故生则尊敬而亲之，死则哀痛之，恩深义重，故为之隆服，入则绖，出则否。檀弓曰：“昔夫子之丧颜回，若丧子而无服，丧子路亦然。请丧天子若丧父而无服也。”
曾子问曰：“君薨既殡，而臣有父母之丧，则如之何？”孔子曰：“归居于家，有殷事则之君所，朝夕否。”曰：“君既敛，而臣有父母之丧，则如之何？”孔子曰：“归殡哭而反于君殷事则归，朝夕否。大夫室老行事，士则子孙行事。夫内子有殷事，则亦如之君所，朝夕否。”诸侯有亲丧，闻天子崩，奔丧者何？屈已。亲亲犹尊尊之义也。春秋传曰：“天子记崩不记葬者，必其时葬也。诸侯记葬不必有时。诸侯为有天子丧，奔，不得必以其时葬也。”大夫使受命而出，闻父母之丧，非君命不反者，盖重君也。故春秋传曰：“大夫以君命出，闻丧，徐行不反。”诸侯朝而有私丧得还何？凶服不入公门，君不呼之义也。凶服不敢入公门者，明尊朝廷，吉凶不相干。故周官曰：“凶服不入公门。”曲礼曰：“居丧不言乐，祭事不言凶，公庭不言妇女。”论语曰：“子于是日哭，则不歌。”臣下有大丧，不呼其门者，使得终其孝道，成其大礼。春秋传曰：“古者臣有大丧，君三年不呼其门。”
闻哀哭而后行何？尽哀舒焚然后行，望国境则哭，过市朝则否。君子自抑，小人勉以及礼。见星则止，日行百里，恻怛之心，但欲见尸柩汲汲。故礼奔丧以哭答使者尽哀，问故遂行。曾子曰：“师三十里者行五十里，奔丧百里。”既除丧，乃归哭于墓何？明死者不可见，痛伤之至也。谓丧不得追服者也，哭于墓而已。故礼奔丧记曰：“之墓，西向哭止。”此谓远出归后葬，丧服以礼除。
曾子与客立于门，其徒趋而出。曾子曰：“尔将何之？”曰：“吾父死，将出哭于巷。”曾子曰：“反哭于尔次。”曾子北面而吊焉。檀弓记曰：“孔子曰：“吾恶乎哭诸？兄弟吾哭诸庙门之外，师吾哭诸寝，朋友吾哭诸寝门外，所知吾哭诸野。”
养从生，葬从死。周公以王礼葬何？以为周公践祚理政，与天同志，展与周道，显天度数，万物咸得，休气允寒，原天之意，予爱周公与文武无异，故以王礼葬，使得郊祭。尚书曰“今天动威，以彰周公之德”，下言“礼亦宜之”。

崩薨
书曰“成王崩”。天子称崩何？别尊卑，异生死也。天子曰崩，大尊像，崩之为言崩伏强，天下抚击失神明，黎庶殒涕，海内悲凉。诸侯曰薨，国失阳，薨之言奄也，奄然亡也。大夫曰卒，精熠终卒，卒之为言终于国也。士曰不禄，失其忠节，不忠终。君之绿，绿之言消也，身消名彰。庶人曰死，魂去亡，死之为言澌，精气穷也。崩薨纪于国何？以为有尊卑之礼，谥号之制，即有矣，礼始于黄帝，至尧舜而备。易言“复”者，据遂也。书“殂落”，死者矣，各自见义。尧皆憯痛之，舜见终各一也。
丧者何谓也？丧者亡，人死谓之丧，言其亡不可复得见也。不直言丧何？为孝子心不忍言。尚书曰：“武王既丧，丧终曰死，为适室。”知据死者称丧也。生者丧痛之，亦称丧。礼曰“丧服斩衰”。易曰“不封不树，丧期无数”。孝经曰“孝子之丧亲也”，是施生者也。天子下至庶人俱言丧何？欲言身体发肤俱受之父母，其痛一也。
天子崩，计告诸侯何？缘臣子丧君，哀痛愤懑，无能不告语人者也。诸侯欲闻之，又当持土地所出，以供丧事。故礼曰：“天子崩，遣使者计诸侯。”
王者崩，诸侯悉奔丧何？臣子悲哀恸怛，莫不欲观君父之棺柩，尽悲哀者也。又为天子守蕃，不可顿空也，故分为三部，有始死先奔者，有得中来尽其哀者，有得会丧奉送君者。七月之间，诸侯有在京师亲供臣子之事者也，号泣悲哀奔走道路者，有居其国哭痛思慕，竭尽所供以助丧事者。是四海之内咸悲，臣下若丧考妣之义也。葬有会者，亲疏远近尽至，亲亲之义也。童诸侯不朝而来奔丧者何？明臣子于其君父，非有老少也，亦因丧质，无般旋之礼，但尽悲哀而已。
臣死亦赴告于君何？此君哀痛于臣子也，欲闻之加赙　之礼。故春秋曰“蔡侯考父卒”。传曰“卒赴而葬，礼也”。
诸侯薨，赴告邻国何？缘邻国欲有礼也。春秋传曰：“桓母丧，告于诸侯。”桓母贱，尚告于诸侯，诸侯薨告邻国明矣。
诸侯夫人薨，告天子者，不敢自废政事，天子亦欲知之，当有礼也。春秋曰“天子使宰喧来归惠公仲子之赗”。讥不及事。仲子者，鲁君之贵妾也，何况于夫人乎？
诸侯薨，使臣归瑞圭于天子何？诸侯以瑞圭为信，今死矣，嗣子谅暗，三年之后，当乃更爵命，故归之，推让之义也。礼曰：“诸侯薨，使臣归瑞圭于天子。”
天子闻诸侯薨，
哭之何？惨怛发中，哀痛之至也。使大夫吊之，追远重终之义也。故礼檀弓曰：“天子哭诸侯，爵弁纯衣。”又曰：“遣大夫吊，词曰：“皇天降灾，子遭离之难。呜呼哀哉！大王使臣某吊。”
臣子死，君往吊之何？亲与之共治民，恩深义重厚，欲躬见之。故礼𮦀记曰：“君吊臣，主人待于门外，见马首不哭。君至，主人先入，君升自阼阶，西向哭，王人居中庭从哭。”或曰：大夫疾，君问之无数。士疾，二问之。而大夫卒，比葬不食肉，　比卒哭不举乐，士比殡不举乐。玄冠不以吊者，不以吉服临人凶，示助哀也。论语曰：“羔裘玄冠不以吊。”
崩薨三日乃小敛何？夺孝子之恩以渐也。一日之时，属纩于口上，以候绝气。二日之时，尚冀其生。三日之时，魂气不还，终不可柰何。故礼士丧经曰：“御者四人，皆坐持礼属纩，以候绝气。”礼曰：“天子、诸侯三日小敛，大夫、士二日小敛。”属纩于口者，孝子欲生其亲也。人死必沐浴于中霤何？示洁净反本也。礼檀弓曰：“死于牖下，沐浴于中霤，饭含于牖下，小敛于户内，大敛于阼阶，殡于客位，祖于庭，葬于墓，所以即远，夺孝子之恩以渐也。”所以有饭含何？缘生食，今死，不欲虚其口，故含。用珠宝物何也？有益死者形体。故天子饭以玉，诸侯以珠，大夫以米，士以贝也。
赠禭何谓也？赠之为言称也，玩好曰赠。禭之为言遗也，衣被曰，曰禭。知死者则赠禭，所以助生送死，追恩重终，副至意也。赠赗　者何谓也？赠者，助也，所以相佐给不足也。故吊辞曰：“知生则赙。”货财曰赙，车马曰赗。
天子七日而殡，诸侯五日而殡。事有小大，所供者不等。故王制曰：
“天子七日而殡，诸侯五日而殡，卿大夫三日而殡。”夏后氏殡于阼阶，殷人殡于两楹之间，周人殡于西阶之上何？夏后氏教以忠，忠者，厚也。曰生吾亲也，死亦吾亲也，主人宜在阼。殷人教以敬，曰死者将去，又不敢容也，故置之两楹之间。周人共夹而敬之。周人教以文，曰死者将去，不可又得，故宾客之也。檀弓记曰：“夏后氏殡于阼阶，殷人殡于两楹之间，周人殡于西阶。”
稽命征曰：“天子舟车殡何？为避水火灾也。故棺在车上，车在舟中，臣子更执绋，昼夜常百二十二人。绋者，所以掌持棺也。故礼曰“天子舟车殡，诸侯车殡，大夫倚涂，士瘗”，尊卑之差也。
祖于庭何？尽孝子之恩也。祖者始也，始载于庭也。乘轴车辞祖祢，故名为祖载也。礼曰：“祖于庭，葬于墓。”又曰“适祖升自西阶”。
所以有棺椁何？所以掩藏形恶也，不欲令孝子见其毁坏也。棺之为言之貌，所以藏尸，令貌全也。椁之为言廓，所以开廓辟土，无令迫棺也。礼王制曰：“天子棺椁九重，衣衾百二十称。于领大度，曰公侯五重，衣衾九十称，士再重。”礼曰：“大夫有大棺三重，衣衾五十称，士无大棺二重，衣衾三十称，单祫备为一称。”礼檀弓曰：“天子棺四重，水光草棺被之，其厚三寸，地棺一，梓棺二，柏椁以端长六尺。”有虞氏瓦棺，今以木何？虞尚质，故用瓦。夏后氏益文，故易之以垐周，谓垐木相周，无胶漆之周也。殷人棺椁，有胶漆之用。周人浸文，墙置翣，加巧饰。丧葬之礼，缘生以事死，生时无，死亦不敢造。太古之时，穴居野处，夜皮带革，故死衣之以薪，内藏不师。中古之时，有宫室衣服，故衣之币帛，藏以棺椁，封树识表，体以象生。夏殷弥文，齐之以器械。至周大文，缘夫妇生时同室，死同葬之。
尸柩者何谓也？尸之为言失也，陈也，失气亡神，形体独陈。柩之为言究也，久也，不复章也。曲礼曰：“在床曰尸，在棺曰柩。”
崩薨别号，至墓同何也？时臣子藏其君父，安历之义贵贱同。葬之为言，下藏之也。所以入地何？人时于阴，含阳光，死始入地，归所与也。天子七月而葬，诸侯五月而葬何？尊卑有差也。天子七月而葬，同轨必至；诸侯五月而葬，同会必至，所以慎终重丧也。礼曰：“家人奉图先君之葬，君居以中，昭穆为左右，群臣从葬，以贵贱序，
合葬者，所以固夫妇之道也。”故诗曰“榖则异室，死则同穴”。又礼檀弓曰：“合葬非古也，自周公已来未之有攺也。”
葬于城郭外何？死生别处，终始异居。易曰“葬之中野”，所以绝孝子之思慕也。传曰：“作乐于庙，不闻于墓，哭泣于墓，不闻于庙。”所以于北方何？就阴也。檀弓曰“孔子卒，所以受鲁君之璜玉，葬鲁城北”。又曰“于邑北北首，三代之达礼也。
封树者，所以为识，故檀弓曰“古也墓而不坟，今丘也东西南北之人也，不可以不识也。于是封之，崇曰尺。”春秋含文嘉曰：“天子坟高三仞，树以松；诸侯半之，树以柏。大夫八尺，树以栾。士四尺，树以槐。庶人无坟，树以杨柳。”
