{
    "name": "蘇洵集",
    "author": "北宋・蘇洵",
    "loadChapterCount": 5,
    "chapters": [
        {
            "name": "嘉祐集目録",
            "paragraphs": [
                {
                    "paragraph": "嘉祐集",
                    "zhushu": "",
                    "type": 1
                },
                {
                    "paragraph": "嘉祐集目録",
                    "zhushu": "",
                    "type": 2
                },
                {
                    "paragraph": "書論",
                    "zhushu": "",
                    "type": 2
                },
                {
                    "paragraph": "春秋論",
                    "zhushu": "",
                    "type": 2
                },
                {
                    "paragraph": "第七卷",
                    "zhushu": "",
                    "type": 2
                },
                {
                    "paragraph": "太𤣥論",
                    "zhushu": "",
                    "type": 2
                },
                {
                    "paragraph": "太𤣥論上",
                    "zhushu": "",
                    "type": 2
                },
                {
                    "paragraph": "太𤣥論中",
                    "zhushu": "",
                    "type": 2
                },
                {
                    "paragraph": "太𤣥論下",
                    "zhushu": "",
                    "type": 2
                },
                {
                    "paragraph": "太𤣥揔例",
                    "zhushu": "",
                    "type": 2
                },
                {
                    "paragraph": "四位",
                    "zhushu": "",
                    "type": 2
                },
                {
                    "paragraph": "九賛",
                    "zhushu": "",
                    "type": 2
                },
                {
                    "paragraph": "八十一首",
                    "zhushu": "三方 三州 九部 三家",
                    "type": 2
                },
                {
                    "paragraph": "揲法",
                    "zhushu": "",
                    "type": 2
                },
                {
                    "paragraph": "占法",
                    "zhushu": "",
                    "type": 2
                },
                {
                    "paragraph": "推𤣥筭",
                    "zhushu": "",
                    "type": 2
                },
                {
                    "paragraph": "求表之賛",
                    "zhushu": "",
                    "type": 2
                },
                {
                    "paragraph": "曆法",
                    "zhushu": "",
                    "type": 2
                },
                {
                    "paragraph": "第八卷",
                    "zhushu": "",
                    "type": 2
                },
                {
                    "paragraph": "史論上",
                    "zhushu": "",
                    "type": 2
                },
                {
                    "paragraph": "史論下",
                    "zhushu": "",
                    "type": 2
                },
                {
                    "paragraph": "諌論下",
                    "zhushu": "",
                    "type": 2
                },
                {
                    "paragraph": "管仲論",
                    "zhushu": "",
                    "type": 2
                },
                {
                    "paragraph": "明論",
                    "zhushu": "",
                    "type": 2
                },
                {
                    "paragraph": "三子知聖人汙論",
                    "zhushu": "",
                    "type": 2
                },
                {
                    "paragraph": "利者義之和論",
                    "zhushu": "",
                    "type": 2
                },
                {
                    "paragraph": "第九卷",
                    "zhushu": "",
                    "type": 2
                },
                {
                    "paragraph": "上皇帝書",
                    "zhushu": "",
                    "type": 2
                },
                {
                    "paragraph": "第十卷",
                    "zhushu": "",
                    "type": 2
                },
                {
                    "paragraph": "上韓樞密書",
                    "zhushu": "",
                    "type": 2
                },
                {
                    "paragraph": "上富丞相書",
                    "zhushu": "",
                    "type": 2
                },
                {
                    "paragraph": "上文丞相書",
                    "zhushu": "",
                    "type": 2
                },
                {
                    "paragraph": "上田樞密書",
                    "zhushu": "",
                    "type": 2
                },
                {
                    "paragraph": "上余青州書",
                    "zhushu": "",
                    "type": 2
                },
                {
                    "paragraph": "第十一卷",
                    "zhushu": "",
                    "type": 2
                },
                {
                    "paragraph": "上歐陽内翰書五首",
                    "zhushu": "",
                    "type": 2
                },
                {
                    "paragraph": "上王長安書",
                    "zhushu": "",
                    "type": 2
                },
                {
                    "paragraph": "上張侍郎書二首",
                    "zhushu": "",
                    "type": 2
                },
                {
                    "paragraph": "上韓舎人書",
                    "zhushu": "",
                    "type": 2
                },
                {
                    "paragraph": "第十二卷",
                    "zhushu": "",
                    "type": 2
                },
                {
                    "paragraph": "上韓丞相書",
                    "zhushu": "",
                    "type": 2
                },
                {
                    "paragraph": "上韓丞相論山陵書",
                    "zhushu": "",
                    "type": 2
                },
                {
                    "paragraph": "與梅聖俞書",
                    "zhushu": "",
                    "type": 2
                },
                {
                    "paragraph": "荅雷太簡書",
                    "zhushu": "",
                    "type": 2
                },
                {
                    "paragraph": "與楊節推書",
                    "zhushu": "",
                    "type": 2
                },
                {
                    "paragraph": "與吳殿院書",
                    "zhushu": "",
                    "type": 2
                },
                {
                    "paragraph": "謝趙司諌書",
                    "zhushu": "",
                    "type": 2
                },
                {
                    "paragraph": "第十三卷",
                    "zhushu": "",
                    "type": 2
                },
                {
                    "paragraph": "譜例",
                    "zhushu": "",
                    "type": 2
                },
                {
                    "paragraph": "蘇氏族譜",
                    "zhushu": "",
                    "type": 2
                },
                {
                    "paragraph": "族譜後録上篇",
                    "zhushu": "",
                    "type": 2
                },
                {
                    "paragraph": "族譜後録下篇",
                    "zhushu": "",
                    "type": 2
                },
                {
                    "paragraph": "大宗譜法",
                    "zhushu": "",
                    "type": 2
                },
                {
                    "paragraph": "蘇氏族譜亭記",
                    "zhushu": "",
                    "type": 2
                },
                {
                    "paragraph": "第十四卷",
                    "zhushu": "",
                    "type": 2
                },
                {
                    "paragraph": "張益州畫像記",
                    "zhushu": "",
                    "type": 2
                },
                {
                    "paragraph": "彭州圎覺院記",
                    "zhushu": "",
                    "type": 2
                },
                {
                    "paragraph": "極樂院造六菩蕯記",
                    "zhushu": "",
                    "type": 2
                },
                {
                    "paragraph": "木山記",
                    "zhushu": "",
                    "type": 2
                },
                {
                    "paragraph": "老翁井銘",
                    "zhushu": "",
                    "type": 2
                },
                {
                    "paragraph": "王荆州畫像賛",
                    "zhushu": "",
                    "type": 2
                },
                {
                    "paragraph": "吳道子畫五星賛",
                    "zhushu": "",
                    "type": 2
                },
                {
                    "paragraph": "仲兄字文甫說",
                    "zhushu": "",
                    "type": 2
                },
                {
                    "paragraph": "名二子說",
                    "zhushu": "",
                    "type": 2
                },
                {
                    "paragraph": "送石昌言使北引",
                    "zhushu": "",
                    "type": 2
                },
                {
                    "paragraph": "丹稜楊君墓誌銘",
                    "zhushu": "",
                    "type": 2
                },
                {
                    "paragraph": "𥙊史彦輔文",
                    "zhushu": "",
                    "type": 2
                },
                {
                    "paragraph": "𥙊",
                    "zhushu": "",
                    "type": 2
                },
                {
                    "paragraph": "𥙊亡妻文",
                    "zhushu": "",
                    "type": 2
                },
                {
                    "paragraph": "𥙊",
                    "zhushu": "",
                    "type": 2
                },
                {
                    "paragraph": "𥙊火親家祖母文",
                    "zhushu": "",
                    "type": 2
                },
                {
                    "paragraph": "議脩禮書狀",
                    "zhushu": "",
                    "type": 2
                },
                {
                    "paragraph": "第十五卷",
                    "zhushu": "",
                    "type": 2
                },
                {
                    "paragraph": "雜詩",
                    "zhushu": "",
                    "type": 2
                },
                {
                    "paragraph": "雲興于山",
                    "zhushu": "",
                    "type": 2
                },
                {
                    "paragraph": "有𩦸在野",
                    "zhushu": "",
                    "type": 2
                },
                {
                    "paragraph": "有觸者犢",
                    "zhushu": "",
                    "type": 2
                },
                {
                    "paragraph": "朝日載㫒",
                    "zhushu": "",
                    "type": 2
                },
                {
                    "paragraph": "我客至止",
                    "zhushu": "",
                    "type": 2
                },
                {
                    "paragraph": "顔書",
                    "zhushu": "",
                    "type": 2
                },
                {
                    "paragraph": "歐陽永叔白兔",
                    "zhushu": "",
                    "type": 2
                },
                {
                    "paragraph": "荅二任",
                    "zhushu": "",
                    "type": 2
                },
                {
                    "paragraph": "道卜居意贈陳景回",
                    "zhushu": "",
                    "type": 2
                },
                {
                    "paragraph": "憶山送人",
                    "zhushu": "",
                    "type": 2
                },
                {
                    "paragraph": "上田待制詩",
                    "zhushu": "",
                    "type": 2
                },
                {
                    "paragraph": "途次長安上都漕傅諫議",
                    "zhushu": "",
                    "type": 2
                },
                {
                    "paragraph": "荅陳公羙",
                    "zhushu": "",
                    "type": 2
                },
                {
                    "paragraph": "又荅陳公羙",
                    "zhushu": "",
                    "type": 2
                },
                {
                    "paragraph": "送李才元學士知卭州",
                    "zhushu": "",
                    "type": 2
                },
                {
                    "paragraph": "送陸權叔提舉茶稅",
                    "zhushu": "",
                    "type": 2
                },
                {
                    "paragraph": "送王吏部知徐州",
                    "zhushu": "",
                    "type": 2
                },
                {
                    "paragraph": "藤樽",
                    "zhushu": "",
                    "type": 2
                },
                {
                    "paragraph": "送任師中任清江",
                    "zhushu": "",
                    "type": 2
                },
                {
                    "paragraph": "送吳待制中復知潭州二首",
                    "zhushu": "",
                    "type": 2
                },
                {
                    "paragraph": "從叔母楊氏挽詞",
                    "zhushu": "",
                    "type": 2
                },
                {
                    "paragraph": "次韻和縉叔遊仲容西園",
                    "zhushu": ""
                }
            ]
        },
        {
            "name": "嘉祐集卷第一",
            "paragraphs": [
                {
                    "paragraph": "嘉祐集卷第一",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "幾䇿",
                    "zhushu": "",
                    "type": 2
                },
                {
                    "paragraph": "審勢",
                    "zhushu": "",
                    "type": 2
                },
                {
                    "paragraph": "治天下者定所上，所上一定，至於萬千年而不變，使民之耳目純於一，而子孫有所守，易以爲治。故三代聖人，其後丗逺者至七八百年。夫豈惟其民之不忘其功，以至於是，蓋其子孫得其祖宗之法而爲據依，可以永乆。夏之上忠，商之上質，周之上文，視天下之所冝上而固執之，以此而始，以此而終，不朝文而暮質，以自潰亂。故聖人者岀，必先定一代之所上。周之丗，蓋有周公爲之制禮，而天下遂上文。後丗有賈𧨏者說漢文帝，亦欲先定制度，而其說不果用。今者天下幸方治安，子孫萬丗，帝王之計，不可不預定於此時。然萬丗帝王之家，常先定所上，使其子孫可以安坐而守其舊。至於政弊，然後變其小節，而其大體卒不可革易。故享丗長逺，而民不茍簡。今也考之於朝野之間，以觀國家之所上者，而愚猶有惑也。何則？天下之勢有強弱，聖人審其勢而應之以權。勢強矣，強甚而不已則折；勢弱矣，弱甚而不已則屈。聖人權之，而使其甚不至於折與屈者，威與惠也。夫強甚者，威竭而不振；弱甚者，惠褻而下不以爲德。故處弱者利用威，而處強者利用惠。乗強之威以行惠，則惠尊；乗弱之惠以養威，則威發而天下震慄。故威與惠者，所以我節天下強弱之勢也。然而不知強弱之勢者，有殺人之威而下不懼，有生人之惠而下不喜。何者？威竭而惠褻故也。故有天下者，必先審知天下之勢，而後可與言用威惠。不先審知其勢，而徒曰“我能用威，我能用惠”者，末也。故有強而益之以威，弱而益之以惠，以至於折與屈者，是可悼也。譬之一人之身，將欲乳藥餌石以養其生，必先審觀其性之爲隂，其性之爲陽，而投之以藥石。藥石之陽，而投之隂，藥石之隂而投之陽，故隂不至於涸，而陽不至於亢。茍不能先審觀己之爲隂與己之爲陽，而以隂攻隂，以陽攻陽，則隂者固死於隂，而陽者固死於陽，不可救也。是以善養身者，先審其隂陽；而善制天下者，先審其強弱，以爲之謀。昔者周有天下，諸侯太盛。當其盛時，大者已有地五百里，而畿内反不過千里，其勢爲弱。秦有天下，散爲郡縣，聚爲京師，守令無大權柄，伸縮進退，無不在我，其勢爲強。然方其成、康在上，諸侯無小大，莫不臣伏，弱之勢未見於外。及其後丗失德，而諸侯禽奔獸遁，各固其國，以相侵攘，而其上之人卒不悟，區區守姑息之道，而望其能以制服強國。是謂“以弱政濟弱勢”，故周之天下，卒斃於弱。秦自孝公，其勢固已駸駸焉日趨於強大，及其子孫已并天下，而亦不悟，專任法制，以斬撻平民。是謂“以強政濟強勢”，故秦之天下，卒斃於強。周拘於惠而不知權，秦勇於威而不知本，二者皆不審天下之勢也。吾宋制治，有縣令，有郡守，有轉運使，以大系小，絲牽繩聮，緫合于上。雖其地在萬里外，方數千里，擁兵百萬，而天子一呼於殿陛間，三尺堅子，馳傳捧詔，召而歸之京師，則解印趨走，唯恐不及。如此之勢，秦之所恃以強之勢也。勢強矣，然天下之病，常病於弱。噫！有可強之勢如秦，而反陷於弱者，何也？習於惠而怯於威也，惠太甚而威不勝也。夫其所以習於惠而惠太甚者，賞數而加於無功也；怯於威而威不勝者，刑弛而兵不振也。由賞典刑與兵之不得其道，是以有弱之實著於外焉。何謂弱之實？田官吏曠惰，職廢不舉，而敗官之罰不加嚴也；多贖數赦，不問有罪，而典刑之禁不能行也；冗兵驕狂，負力幸賞，而維持姑息之恩不敢節也；將帥覆軍，疋馬不返，而敗軍之責不加重也；羗胡強盛，陵壓中國，而邀金繒、增幣帛之恥不爲怒也。若此𩔖者，大弱之實也。乆而不治，則又將有大於此，而遂浸微浸消，釋然而潰，以至於不可救止者乗之矣。然愚以爲弱在於政，不在於勢，是謂“以弱政敗強勢”。今夫一輿薪之火，衆人之所憚而不敢犯者也，舉而投之河，則何熱之能爲？是以負強秦之勢，而溺於弱周之弊，而天下不知其強焉者，以此也。雖然，政之弱，非若勢弱之難治也。借如弱周之勢，必變易其諸侯，而後強可能也。天下之諸侯，固未易變易，此又非一日之故也。若夫弱政，則用威而已矣，可以朝改而夕定也。夫齊，古之強國也，而威王，乆齊之賢王也。當其即位，委政不洽，諸侯並侵，而人不知其國之爲強國也。一旦發怒，裂萬家，封即墨大夫，召烹阿大夫與常譽阿大夫者，而發兵擊趙， 魏衛趙，魏、衛盡走諸和，而齊國人人震懼，不敢飾非者，彼誠知其政之弱，而能用其威以濟其弱也。況今以天子之尊，籍郡縣之勢，言脫於口，而四方響應，其所以用威之資，固已完具。且有天下者患不爲，焉有欲爲而不可者？今誠能一留意於用威，一賞罰，一號令，一舉動，無不一切出於威嚴，用將法而不赦有罪，力行果㫁而不牽衆人之是非，用不測之刑，用不測之賞，而使天下之人，視之如風雨雷電，遽然而至，截然而下，不知其所從𤼵，而不可逃遁。朝廷如此，然後平民益務檢愼，而姦民猾吏亦常恐恐然懼刑法之及其身，而斂其手足，不敢輒犯法，此之謂強政。政強矣，爲之數年，而天下之勢可以復強。愚故曰：“乗弱之惠以養威，則威發而天下震慄。”然則以當今之勢，求所謂萬丗爲帝王，而其大體卒不可革易者，其上威而己矣。或曰：“當今之勢，事誠無便於上威者，然孰知夫萬世之間，其政之不變，而必曰威邪？”愚應之曰：“威者，君之所恃以爲君也。一日而無威，是無君也。乆而政弊，變其小節，而矣之以惠，使不至若秦之甚，可也，舉而弃之，過矣。”或者又曰：“王者任德不任刑。任刑，覇者之事，非所冝言。”此又非所謂知理者也。夫湯、武皆王也，桓、文皆覇也。武王乗紂之暴，出民於炮烙斬刖之地，茍又遂多殺人、多刑人以爲治，則民之心去矣，故其治一出於禮義。彼湯則不然，桀之德固無以異紂，然其刑不若紂暴之甚也，而天下之民化其風，淫惰不事法度。書曰：“有衆率怠弗協。”而又諸侯昆吾氏首爲亂，於是誅鋤其強梗、怠惰、不法之人，以定紛亂。故記曰：商人先罰而後賞。至於桓、文之事，則又非皆任刑也。桓公用管仲，仲之書好言刑，故桓公之治常任刑。文公長者，其佐狐、趙、先、魏皆不說以刑法，其治亦未甞以刑爲本，而號亦爲覇，而謂湯非王而文非覇也，得乎？故用刑不必覇，而用德不必王，各觀其勢之何所冝用而已。然則今之勢何爲不可用刑？用刑何爲不曰王道？彼不先審天下之勢，而欲應天下之務，難矣。",
                    "zhushu": "",
                    "type": 2
                },
                {
                    "paragraph": "審敵",
                    "zhushu": "",
                    "type": 2
                },
                {
                    "paragraph": "中國，内也；四夷，外也。憂在内者，本也；憂在外者，末也。夫天下無内憂，必有外懼。本旣固矣，盍釋其末以息肩乎？曰：未也。古者夷狄憂在外，今者夷狄憂在内，釋其末可也。而愚不識方今夷狄之憂爲未也。古者夷狄之勢，大弱則臣，小弱則遁；大盛則侵，小盛則掠。吾兵良而食足，將賢而士勇，則患不及中原，如是而曰外憂可也。今蠻夷姑無望其臣與遁，求其志止於侵掠而不可得也。比胡驕恣爲日乆矣，歳邀金繒以數十萬計。曩者幸吾有西羗之變，出不遜之語以撼中國，天子不忍使邊民重困於鋒鏑，是以虜日益驕而賄日益増，迨今凡數十百萬，而猶慊然未滿其欲，視中國如外府，然則其勢又將不止數千百萬也。夫賄益多，則賦斂不得不重，賦斂重則民不得不殘。故雖名爲“息民”，而其實愛其死而殘其生也；名爲“外憂”，而其實憂在内也。外憂之不去，聖人猶且恥之；内憂而不爲之計，愚不知天下之所以乆安而無變也。古者匈奴之強，不過冒頓，當暴秦刻剥，劉、項戰奪之後，中國溘然矣。以今度之，彼冝遂入踐中原，如決大河、潰蟻壤，然卒不能越其疆以有吾尺寸之地，何則？中原之強，固百倍於匈奴，雖積衰新造，而猶足以制之也。五代之際，中原無君，晉瑭茍一時之利，以子行事匈奴，割幽、燕之地以資其強大。孺子繼立，大臣外叛，匈奴掃境來宼，兵不血刃而京師不守，天下被其禍。匈奴自是始有輕中原之心，以爲可得而取矣。及吾宋景德中，大舉來宼，章聖皇帝一戰而却之，遂與之盟以和。夫人之情，勝則狃，狃則敗，敗則懲，懲則勝。匈奴狃石晉之勝，而有景德之敗；懲景德之敗，而愚未知其所勝，甚可懼也。雖然，數十年之間，能以無大變者，何也？匈奴之謀必曰：我百戰而勝人，人雖屈而我亦勞。馳一介入中國，以形凌之，以勢邀之，歳得金錢數十百萬，如此數十歳，我益數百千萬，而中國損數百千萬，吾日以冨，中國日以貧，然後足以有爲也。天生北狄，謂之犬戎，投骨於地，狺然而爭者，犬之常也。今則不然，邊境之上，豈無可乗之釁？使之來宼，大足以奪一郡，小亦足以殺掠數千人，而彼不以動其心者，此其志非小也，將以蓄其銳而伺吾隙，以伸其所大欲，故不忍以小利而敗其逺謀。古人有言曰：“爲虺弗摧，爲蛇奈何？”匈奴之勢，日長炎炎，今也柔而養之，以冀其卒無大變，其亦惑矣。且今中國之所以竭生民之力，以奉其所欲，而猶恐恐焉懼一物之不稱其意者，非謂中國之力不足以支其怒邪？然以愚度之，當今中國雖萬萬無有如石晉可乗之勢者，匈奴之力雖足以犯邊，然今十數年間，吾可以必無犯邊之憂，何也？非畏吾也，其志不止犯邊也。其志不止犯邊，而力又未足以成其所欲爲，則其心惟恐吾之一旦絶其好，以失吾之厚賂也。然而驕慠不肯少屈者，何也？其意曰：邀之而後固也。鷙鳥將擊，必匿其形。昔者冒頓欲攻漢，漢使至，輒匿其壯士徤馬。故兵法曰：“詞卑者進也，詞強者退也。”今匈奴之君臣，莫不張形勢以夸我，此其志不欲戰明矣。闔廬之入楚也，因唐、蔡；勾踐之入吴也，因齊、晉。匈奴誠欲與吾戰邪？曩者陜西有元昊之叛，河朔有王則之變，嶺南有智髙之亂，此亦可乗之勢矣，然終以不動，則其志之不欲戰又明矣。吁！彼不欲戰，而我遂不與戰，則彼旣得其志矣。兵法曰：“用其所能，行其所欲，廢其所不能。於敵反是。”今無乃與此異乎？且匈奴之力，旣未足以伸其所大欲，而奪一郡，殺掠數千人之利，彼又不以動其心，則我勿賂而已。勿賂而彼以爲辭，則對曰：“尓何功於吾？歳欲吾賂，吾有戰而已，賂不可得也。”雖然，天下之人必曰：“此愚人之計也。天下孰不知賂之爲害，而勿賂之爲利，顧勢不可耳。”愚以爲不然。當今夷狄之勢，如漢七國之勢。昔者髙祖急於滅項籍，故舉數千里之地以王諸將。項籍死，天下定，而諸將之地因遂不可削。當是時，非劉氏而王者八國，髙祖懼其且爲變，故大封吳、楚、齊、趙同姓之國以制之。旣而信、越、布、綰皆誅死，而吳、楚、齊、趙之強反無以制。當是時，諸侯王雖名爲臣，而其實莫不有帝制之心，膠東、膠西、濟南又從而和之。於是擅爵人，赦死罪，戴黃屋，刺客公行，匕首交於京師。罪至章也，勢至逼也。然當時之人，猶且徜徉容與，若不足慮，月不圖歳，朝不計夕，循循而摩之，喣喣而吹之，幸而無大變。以及於孝景之丗，有謀臣曰鼂錯，始議削諸侯地以損其權。天下皆曰：諸侯必且反。錯曰：“固也。削亦反，不削亦反。削之，則反疾而禍小；不削，則反遲而禍大。吾懼其不及今反也。”天下皆曰鼂錯愚。吁！七國之禍，期於不免，與其發於逺而禍大，不若發於近而禍小。以小禍易大禍，雖三尺童子皆知其當然。而其所以不與錯者，彼皆不知其勢將有逺禍，與知其勢將有逺禍，而度已不及見，謂可以寄之後人，以苟免吾身者也。然則錯爲一身謀則愚，而爲天下謀則智。人君又安可捨天下之謀，而用一身之謀哉？今日匈奴之強，不减於七國，而天下之人，又用當時之議，因循維持，以至於今，方且以爲無事。而愚以爲天下之大計，不如勿賂，則變疾而禍小；賂之，則變遲而禍大。畏其疾也，不若畏其大；樂其遲也，不若樂其小。天下之勢，如坐弊船之中，駸駸乎將入於深淵，不及其尚淺也，舎之，而求所以自生之道，而以濡足爲解者，是固夫覆溺之道也。聖人除患於未萌，然後能轉而爲福。今也不幸養之以至此，而近憂小患，又憚而不決，則是逺憂大患終不可去也。赤壁之戰，惟周瑜、吕蒙知其勝；伐吳之役，惟羊祜、張華以爲是。然則宏逺深切之謀，固不能合庸人之意，此鼂錯所以爲愚也。雖然，錯之謀猶有遺憾。何者？錯知七國必反，而不爲備反之計，山東變起，而𨵿内騷動。今者匈奴之禍，又不若七國之難制。七國反，中原半爲敵國；匈奴叛，中國以全制其後，此又易爲謀也。然則謀之柰何？曰：匈奴之計不過三：一曰聲，二曰形，三曰實。匈奴謂中國怯乆矣，以吾爲終不敢與之抗，且其心常欲固前好，而得厚賂以養其力。今也遽絶之，彼必曰：“戰而勝，不如坐而得賂之爲利也。”華人怯，吾可以先聲脅之，彼將復賂我。於是宣言於逺近，我將以某日圍某所，以某日攻某所，如此謂之聲。命邊郡休士卒，偃旗鼓，寂然若不聞其聲。聲旣不能動，則彼之計將出於形。除道翦𣗥，多爲疑兵，以臨吾城，如此謂之形。深溝固壘，清野以待，寂然若不見其形。形又不能動，則技止此矣。將遂練兵秣馬以出於實，實而與之戰，破之易爾。彼之計必先出於聲與形，而後出於實者。出於聲與形，期我懼而以重賂請和也；出於實，不得已而與我戰，以幸一時之勝也。夫勇者可以施之於怯，不可以施之於智。今夫呌呼跳踉以氣先者，丗之所謂善𨷖者也。雖然，蓄全力以待之，則未始不勝。彼呌呼者，聲也；跳跟者，形也。無以待之，則聲與形者亦足以乗人於卒。不然，徒自弊其力於無用之地，是以不能勝也。韓許公節度宣武軍，李師古忌公嚴整，使來告曰：“吾將假道伐滑。”公曰：“尔能越吾界爲盜邪？有以相待，無爲虚言。”滑師告急，公使謂曰：“吾在此，公安無恐。”或告除道翦𣗥，兵且至矣。公曰：“兵來不除道也。”師古詐窮，遷延以遁。愚故曰：彼計出於聲與形而不能動，則技止此矣。與之戰，破之易耳。方今匈奴之君有内難，新立，意其必易與。鄰國之難，覇王之資也。且天與不取，將受其弊。賈𧨏曰：“大國之王，幼弱未壯，漢之所置傅相，方握其事。數年之後，大抵皆冠，血氣方剛，漢之傳相以病而賜罷。當是之時，而欲爲安，雖尭、舜不能。”嗚呼！是七國之勢也。",
                    "zhushu": ""
                }
            ]
        },
        {
            "name": "嘉祐集卷第二",
            "paragraphs": [
                {
                    "paragraph": "嘉祐集卷第二",
                    "zhushu": "",
                    "type": 1
                },
                {
                    "paragraph": "趙郡蘇洵權書上心術爲將之道，當先治心。泰山崩於前而色不變，麋鹿興於左而目不瞬，然後可以制利害，可以待敵。凡兵上義，不義，雖利勿動。非一動之爲害，而他日將有所不可措手足也。夫惟義可以怒士，士以義怒，可與百戰。凡戰之道，未戰養其財，將戰養其力，旣戰養其氣，旣勝養其心。謹烽燧，嚴斥𠋫，使耕者無所顧忌，所以養其財；豐犒而優游之，所以養其力；小勝益急，小挫益厲，所以養其氣；用人不盡其所欲爲，所以養其心。故士常蓄其怒、懷其欲而不盡。怒不盡則有餘勇，欲不盡則有餘貪。故雖并天下，而士不厭兵，此黄帝之所以“七十戰而兵不殆”也。不養其心，一戰而勝，不可用矣。凡將欲智而嚴，凡士欲愚。智則不可測，嚴則不可犯，故士皆委己而聽命，夫安得不愚？夫惟士愚，而後可與之皆死。用兵之動，知敵之主，知敵之將，而後可以動於嶮。鄧艾縋兵於穴中，非劉禪之庸，則百萬之師可以坐縛，彼固有所侮而動也。故古之賢將，能以兵甞敵，而又以敵自甞，故去就可以決。凡主將之道，知理而後可以舉兵，知勢而後可以加兵，知節而後可以用兵。知理則不屈，知勢則不沮，知節則不窮。見小利不動，見小患不避，小利小患不足以辱吾技也，夫然後可以支大利大患。夫惟養技而自愛者，無敵於天下。故一忍可以支百勇，一靜可以制百動。兵有長短，敵我一也。敢問吾之所長，吾出而用之，彼將不與吾校；吾之所短，吾蔽而置之，彼將強與吾角，奈何？曰：“吾之所短，吾抗而暴之，使之疑而却；吾之所長，吾隂而養之，使之狎而墮其中。此用長短之術也。”善用兵者，使之無所顧，有所恃。無所顧，則知死之不足惜；有所恃，則知不至於必敗。尺箠當猛虎，奮呼而操擊；徒手遇蜥蜴，變色而却歩，人之情也。知此者，可以將矣。𥘵禓而按劒，則烏獲不敢逼；冠冑衣甲，據丘而寢，則童子彎弓殺之矣。故善用兵者以形固，夫能以形固，則力有餘矣。",
                    "zhushu": "",
                    "type": 2
                },
                {
                    "paragraph": "法制",
                    "zhushu": "",
                    "type": 2
                },
                {
                    "paragraph": "將戰必審知其將之賢愚。與賢將戰，則持之；與愚將戰，則乗之。持之則容有所伺而爲之謀，乗之則一舉而奪其氣。雖然，非愚將勿乗，乗之不動，其禍在我。分兵而迭進，所以持之也；并力而一戰，所以乗之也。古之善軍者，以刑使人，以賞使人，以怒使人，而其中必有以義附者焉。不以戰，不以掠，而以備急難，故越有君子六千人。韓之戰，秦之𨷖士倍於晉，而出穆公於淖者，赦食馬者也。兵或安而難，或易而危，莫難於用衆，莫危於用寡。治衆者法欲繁，繁則士難以動，易以察，夫衆憂叛。治寡者法欲簡，不然，則士不任戰矣。惟衆而繁，雖勞不害爲強。以衆入嶮阻，必分軍而踈行。夫嶮阻必有伏，伏必有約，軍分則伏不知所擊，而其約攜矣。嶮阻懼蹙，踈行以紓士氣。兵莫危於攻，莫難於守，客主之勢然也。故地有二不可守：兵少不足以實城，城小不足以容兵。夫惟賢將能以寡爲衆，以小爲大。當敵之衝，人莫不守。我以疑兵，彼𥈭不進，雖告之曰“此無人”，彼不信也。度彼所襲，潜兵以備，彼不我測，謂我有餘，夫何患兵少？偃旗仆鼓，寂若無氣，嚴戰，兵士敢譁者斬。時令老弱登埤示怯，乗懈突繫，其衆可走，夫何患城小？背城而戰，陣欲方、欲踞、欲密、欲緩。夫方而踞，宻而緩，則士心固，固則不懾。背城而戰，欲其不懾。面城而戰，陣欲直、欲銳、欲踈、欲速。夫直而銳，踈而速，則士心危，危則致死。面城而戰，欲其致死。夫能靜而自觀者，可以用人矣。吾何爲則怒，吾何爲則喜，吾何爲則勇，吾何爲則怯，夫人豈異於我？天下之人，孰不能自觀其一身？是以知此理者，塗之人皆可以將。平居與人言，一語不循故，猶且𥈭而忌。敵以形形我，怙而不怪，亦已固矣。是故智者視敵有無故之形，必謹察之勿動。疑形二可疑於心，則疑而爲之謀，心固得其實也。可疑於目，勿疑，彼敵疑我也。是故心疑以謀應，目疑以靜應。彼誠欲有所爲邪？不使吾得之目矣。",
                    "zhushu": "",
                    "type": 2
                },
                {
                    "paragraph": "強弱",
                    "zhushu": "",
                    "type": 2
                },
                {
                    "paragraph": "知有所甚愛，知有所不足愛，可以用兵矣。故夫善將者，以其所不足愛者，養其所甚愛者。士之不能皆銳，馬之不能皆良，器械之不能皆利，固也，處之而已矣。兵之有上、中、下也，是兵之有三權也。孫臏有言曰：“以君下駟與彼上駟，取君上駟與彼中駟，取君中駟與彼下駟。”此兵說也，非馬說也。下之不足以與其上也，吾旣知之矣，吾旣弃之矣。中之不足以與吾上，下之不足以與吾中，吾不旣再勝矣乎？得之多於弃也，吾斯從之矣。彼其上之不得其中下之援也，乃能獨完耶？故曰：“兵之有上、中、下也，是兵之有三權也。”三權也者，以一致三者也。管仲曰：“攻堅則瑕者堅，攻瑕則堅者瑕。”嗚呼！不從其瑕而攻之，天下皆強敵也。漢髙帝之憂在項籍耳，雖然，親以其兵而與之角者，蓋無幾也。隨何取九江，韓信取魏、取代、取趙、取齊，然後髙帝起而取項籍。夫不汲汲於其憂之所在，而彷徨乎其不足䘏之地，彼蓋所以孤項氏也。秦之憂在六國，蜀最僻，最小，最先取；楚最強，最後取。非其憂在蜀也，諸葛孔明一出其兵，乃與魏氏角其士，冝也。取天下，取一國，取一障，皆如是也。范蠡曰：“凡陣之道，益左以爲牡，設右以爲牝。”春秋時，楚伐隋，季梁曰：“楚人上左，君必左，無與王遇。且攻其右，右，無良焉，必敗。偏敗，衆乃攜。”蓋一陣之間，必有牝牡左右，要當以吾強攻其弱耳。唐太宗曰：“吾自興兵，習觀行陣形勢，毎戰，視敵強其左，吾亦強吾左；弱其右，吾亦弱吾右。使弱常遇強，強常遇弱。敵犯吾弱，追奔不過數十百歩；吾擊敵弱，常突出自背反攻之，以是必勝。”後之庸將，旣不能處其強弱以敗，而又曰：“吾兵有老弱雜其間，非舉軍精銳，以故不能勝。不知老弱之兵，兵家固亦不可無。無之，是無以耗敵之；強兵，而全吾之銳鋒，敗可俟矣。故智者輕弃吾弱，而使敵輕用其強，忘其小喪，而志於大得，夫固要其終而已矣。”",
                    "zhushu": "",
                    "type": 2
                },
                {
                    "paragraph": "攻守",
                    "zhushu": "",
                    "type": 2
                },
                {
                    "paragraph": "古之善攻者，不盡兵以攻堅城；善守者，不盡兵以守敵衝。夫盡兵以攻堅城，則鈍兵費糧，而緩於成功；盡兵以守敵衝，則兵不分，而彼間行襲我無備。故攻敵所不守，守敵所不攻。攻者有三道焉，守者有三道焉。三道：一曰正，二曰竒，三曰伏。坦坦之路，車轂擊，人肩摩，出亦此，入亦此，我所必攻，彼所必守者，曰“正道”。大兵攻其南，銳兵出其北，大兵攻其東，銳兵出其西者，曰“竒道”。大山峻谷，中盤絶徑，潛師其間，不鳴金，不撾鼓，突出乎平川，以衝敵人腹心者，曰“伏道”。故兵出於正道，勝敗未可知也；出於竒道，十出而五勝矣；出於伏道，十出而十勝矣。何則？正道之城，堅城也；正道之兵，精兵也。竒道之城，不必堅也；竒道之兵，不必精也。伏道則無城也，無兵也。攻正道而不知竒道與伏道焉者，其將木偶人是也；守正道而不知竒道與伏道焉者，其將亦木偶人是也。今夫盜之於人，抉門斬關而入者有焉，他户之不扃鍵而入者有焉，乘壞垣、坎墻趾而入者有焉。抉門斬關而主人不之察，幾希矣；他户之不扃鍵而主人不之察，太半矣；乗壞垣、坎墻趾而主人不知察，皆是矣。爲主人者，冝無曰門之固，而他户墻𨻶之不䘏焉。夫正道之兵，扙門之盗也；竒道之兵，他户之盜也；伏道之兵，乗垣之盜也。所謂正道者，若秦之函谷，吳之長江，蜀之劒閣是也。昔者六國嘗攻函谷矣，而秦將敗之；曹操甞攻長江矣，而周瑜走之；鍾會甞攻劒閣矣，而姜維拒之。何則？其爲之守備者素也。劉濞反，攻大梁，田禄伯請以五萬人別循江淮，收淮南、長沙，以與濞㑹武關。岑彭攻公孫述，自江州泝都江，破侯丹兵，徑拔武陽，繞出延岑軍後，疾以精騎赴廣都，距成都不數十里。李愬攻蔡，蔡悉精卒以抗李光顔，而不備愬，愬自文成破張柴，疾馳二百里，夜半到蔡，黎明擒元濟。此用竒道也。漢武攻南越，唐䝉請發夜郎兵，浮舩䍧牱江，道番禺城下，以出越人不意。鄧艾攻蜀，自隂平由景谷攀木縁磴，魚貫而進，至江油而降馬邈，至緜竹而斬諸葛瞻，遂降劉禪。田令孜守潼𨵿，𨵿之左有谷曰“禁”，而不知之備，林言、尚讓入之，夾攻𨵿而𨵿兵潰。此用伏道也。吾觀古之善用兵者，一陣之間，尚猶有正兵、竒兵、伏兵三者以取勝，況守一國、攻一國，而社稷之安危繫焉者，其可以不知此三道而欲使之將耶？",
                    "zhushu": "",
                    "type": 2
                },
                {
                    "paragraph": "明間",
                    "zhushu": "",
                    "type": 2
                },
                {
                    "paragraph": "孫武旣言五間，則又有曰：“商之興也，伊摰在夏；周之興也，吕牙在商。故明君賢將能以上智爲間者，必成大功。此兵之要，三軍所恃而動也。”按書：“伊尹適夏，醜夏歸亳。”史：“太公常事紂，去之歸周。”所謂在夏在商，誠矣，然以爲間，何也？湯、文王固使人間夏、商邪？伊、吕固與人爲間邪？桀、紂固待間而後可伐邪？是雖甚庸，亦知不然矣。然則武意天下存亡寄於一人。伊尹之在夏也，湯必曰：“桀雖暴，一旦用伊尹，則民心復安，吾何病焉？”及其歸亳也，湯必曰：“桀得伊尹不能用，必亡矣，吾不可以安視民病。”遂與天下共亡之。吕牙之在商也，文王必曰：“紂雖虐，一旦用吕牙，則天禄必復，吾何憂焉。”及其歸周也，文王必曰：“紂得吕牙不能用，必亡矣，吾不可以乆遏天命。”遂命武王與天下共亡之。然則夏、商之存亡，待伊、吕用否而決。今夫問將之賢者，必曰“能逆知敵國之勝敗。”問其所以知之之道，必曰：“不愛千金，故能使人爲之出萬死，以間敵國。”或曰：“能因敵國之使，而探其隂計。”嗚呼！其亦勞矣！伊、吕一歸，而夏、商之國爲決亡。使湯、武無用間之名與用間之勞，而得用間之實，此非上智，其誰能之？夫兵雖詭道，而本於正者，終亦必勝。今五間之用，其歸於詐，成則爲利，敗則爲禍。且與人爲詐，人亦將且詐我，故能以間勝者，亦或以間敗。吾間不忠，反爲敵用，一敗也；不得敵之實，而得敵之所僞示者以爲信，二敗也；受吾財而不能得敵之隂計，懼而以僞告我，三敗也。夫用心於正，一振而群綱舉；用心於詐，百𥙷而千穴敗。智於此，不足恃也。故五間者，非明君賢將之所上。明君賢將之所上者，上智之間也。是以淮隂、曲逆，義不事楚，而髙祖擒籍之計定；左車、周叔不用於趙、魏，而淮隂進兵之謀決。嗚呼！是亦間也。",
                    "zhushu": ""
                }
            ]
        },
        {
            "name": "嘉祐集卷第三",
            "paragraphs": [
                {
                    "paragraph": "嘉祐集卷第三",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "權書下",
                    "zhushu": "",
                    "type": 2
                },
                {
                    "paragraph": "孫武",
                    "zhushu": "",
                    "type": 2
                },
                {
                    "paragraph": "求之而不窮者，天下竒才也。天下之士，與之言兵，而曰我不能者幾人？求之於言而不窮者幾人？言不窮矣，求之於用而不窮者幾人？嗚呼！至於用而不窮者，吾未之見也。孫武十三篇，兵家舉以爲師。然以吾評之，其言兵之雄乎！今其書論竒權密機，出入神鬼，自古以兵著書者罕所及。以是而揣其爲人，必謂有應敵無窮之才。不知武用兵乃不能必克，與書所言逺甚。吳王闔廬之入郢也，武爲將軍。及秦、楚交敗其兵，越王入踐其國，外禍内患，一旦迭𤼵，吳王奔走，自救不暇，武殊無一謀以弭斯亂。若按武之書以責武之失，凡有三焉。九地曰：“威加於敵家，則交不得合。”而武使秦，得聽包胥之言，出兵救楚，無忌吳之心，斯不威之甚，其失一也。作戰曰：“乆暴師以鈍兵挫銳，屈力殫貨，則諸侯乗其弊而起。”且武以九年冬伐楚，至十年秋始還，可謂乆暴矣，越人能無乗間入國乎？其失二也。又曰：“殺敵者，怒也。”今武縱子胥、伯嚭鞭平王屍，復一夫之私忿，以激怒敵，此司馬戍、子西、子期所以必死讎吳也。勾踐不頽舊塜而吳服，田單譎燕掘墓而齊奮，知謀與武逺矣。武不逹此，其失三也。然始吳能以入郢，乃因胥、嚭、唐、蔡之怒，及乗楚瓦之不仁，武之功蓋亦鮮耳。夫以武自爲書，尚不能自用，以取敗北，况區區祖其故智餘論者而能將乎？且吳起與武，一體之人也，皆著書言兵，世稱之曰孫、吳。然而吳起之言兵也，輕法制，草略無所統紀，不若武之書詞約而意盡，天下之兵說皆歸其中。然吳起始用於魯，破齊；及入魏，又能制秦兵；入楚，楚復覇。而武之所爲反如是，書之不足信也固矣。今夫外御一𨽻，内治一妾，是賤文夫亦能，夫豈必有人而教之？及夫御三軍之衆，闔營而自固，或且有亂，然則是三軍之衆惑之也。故善將者，視三軍之衆，與視一𨽻一妾無加焉，故其心常若有餘。夫以人之心，當三軍之衆，而其中恢恢然猶有餘地，此韓信之所以“多多而益辦”也。故夫用兵，豈有異術哉？能物視其衆而己矣。",
                    "zhushu": "",
                    "type": 2
                },
                {
                    "paragraph": "子貢",
                    "zhushu": "",
                    "type": 2
                },
                {
                    "paragraph": "君子之道，智信難。信者，所以正其智也，而智常至於不正；智者，所以通其信也，而信常至於不通。是故君子愼之也。世之儒者曰：徒智可以成也。人見乎徒智之可以成也，則舉而弃乎信。吾則曰：徒智可以成也，而不可以繼也。子貢之以亂齊、滅吳、存魯也，吾悲之。彼子貢者，遊說之士，茍以邀一時之功，而不以可繼爲事，故不見其禍。使夫王公大人而計出於此，則吾未見其不旋踵而敗也。吾聞之：王者之兵，計萬丗而動；覇者之兵，計子孫而舉；強國之兵，計終身而發，求可繼也。子貢之兵，是明日不可用也。故子貢之出也，吾以爲魯可有也，而齊可無亂，吳可無滅。何也？田常之將簒也，憚髙、國、鮑、晏，故使移兵伐魯。爲賜計者，莫若抵髙、國、鮑、晏弔之，彼必愕而問焉，則對曰：“田常遣子之兵伐魯，吾竊哀子之將亡也。”彼必誥其故，則對曰：“齊之有田氏，猶人之飬虎也。子之於齊，猶肘股之於身也。田氏之欲肉齊乆矣，然未敢逞志者，懼肘股之捍也。今子出伐魯，肘股去矣，田氏孰懼哉？吾見身將磔裂，而肘股隨之，所以弔也。”彼必懼而咨計於我，因敎之曰：“子悉甲趨魯，壓境而止，吾請爲子潜約魯侯，以待田氏之變，帥其兵從子入討之。彼懼田氏之禍，其勢不得不聽。歸以約魯侯，魯侯懼齊伐，其勢亦不得不聽。因使練兵蒐乗，以俟齊釁，誅亂臣而定新主，齊必德魯，數丗之利也。”吾觀仲尼以爲齊人不與田常者半，故請哀公討之。今誠以魯之衆，從髙、國、鮑、晏之師，加齊之半，可以轘田常於都市，其勢甚便，其成功甚大。惜乎賜之不出於此也。齊哀王舉兵誅吕氏，吕氏以灌嬰爲將拒之。至滎陽，嬰使諭齊及諸侯連和，以待吕氏變，共誅之。今田氏之勢，何以異此？有魯以爲齊，有髙、國、鮑、晏以爲灌嬰，惜乎賜之不出於此也。",
                    "zhushu": "",
                    "type": 2
                },
                {
                    "paragraph": "六國",
                    "zhushu": "",
                    "type": 2
                },
                {
                    "paragraph": "六國破滅，非兵不利，戰不善，弊在賂秦。賂秦而力虧，破滅之道也。或曰：“六國互喪，率賂秦耶？”曰：“不賂者以賂者喪。蓋失強援，不能獨完，故曰弊在賂秦也。”秦以攻取之外，小則獲邑，大則得城。較秦之所得，與戰勝而得者，其實百倍。諸侯之所亡，與戰敗而亡者，其實亦百倍。則秦之所大欲，諸侯之所大患，固不在戰矣。思厥先祖父，暴霜露，斬荆𣗥，以有尺寸之地，子孫視之不甚惜，舉以予人，如弃草芥。今日割五城，明日割十城，然後得一夕安寢。起視四境，而秦兵又至矣。然則諸侯之地有限，暴秦之欲無厭，奉之彌繁，侵之愈急，故不戰而強弱勝負已判矣。至于顚覆，理固宜然。古人云：“以地事秦，猶抱薪救火，薪不盡，火不滅。”此言得之。齊人未甞賂秦，終繼五國遷滅，何哉？與嬴而不助五國也。五國旣喪，齊亦不免矣。燕、趙之君，始有逺略，能守其土，義不賂秦。是故燕雖小國而後亡，斯用兵之効也。至丹以荆𡖖爲計，始速禍焉。趙甞五戰于秦，二敗而三勝。後秦擊趙者再，李牧連却之。洎牧以讒誅，邯鄲爲郡，惜其用武而不終也。且燕、趙處秦革㓕殆盡之際，可謂智力孤危，戰敗而亡，誠不得已。向使三國各愛其地，",
                    "zhushu": "三國謂楚、魏、韓也。"
                },
                {
                    "paragraph": "齊人勿附于秦，刺客不行，良將猶在，則勝負之數，存亡之理，當與秦相較，或未易量。嗚呼！以賂秦之地，封天下之謀臣，以事秦之心，禮天下之竒才，并力西嚮，則吾恐秦人食之不得下咽也。悲夫！有如此之勢，而爲秦人積威之所劫，日削月割，以趨於亡。爲國者，無使爲積威之所劫哉！夫六國與秦皆諸侯，其勢弱於秦，而猶有可以不賂而勝之之勢。茍以天下之大，下而從六國破亡之故事，是又在六國下矣。",
                    "zhushu": "",
                    "type": 2
                },
                {
                    "paragraph": "項籍",
                    "zhushu": "",
                    "type": 2
                },
                {
                    "paragraph": "吾甞論項籍有取天下之才，而無取天下之慮；曹操有取天下之慮，而無取天下之量；劉備有取天下之量，而無取天下之才。故三人者，終其身無成焉。且夫不有所弃，不可以得天下之勢；不有所忍，不可以盡天下之利。是故地有所不取，城有所不攻，勝有所不就，敗有所不避。其來不喜，其去不怒，肆天下之所爲，而徐制其後，乃克有濟。嗚呼！項籍有百戰百勝之才，而死於垓下，無惑也。吾觀其戰於鉅鹿也，見其慮之不長，量之不大，未甞不怪其死於垓下之晚也。方籍之渡河，沛公始整兵嚮𨵿，籍於此時，若急引軍趨秦，及其鋒而用之，可以據咸陽，制天下。不知出此，而區區與秦將爭一旦之命。旣全鉅鹿，而猶徘徊河南、新安間，至函谷，則沛公入咸陽數月矣。夫秦人旣已安沛公而讎籍，則其勢不得強而臣。故籍雖遷沛公漢中，而卒都彭城。使沛公得還定三秦，則天下之勢在漢不在楚，百戰百勝，尚何益哉？故曰：兆垓下之死者，鉅鹿之戰也。或曰：“雖然，籍必能入秦乎？”曰：“項梁死，章邯謂楚不足慮，故移兵伐趙，有輕楚心，而良將勁兵盡於鉅鹿。籍誠能以必死之士，擊其輕敵寡弱之師，入之易耳。且亡秦之守𨵿，與沛公之守，善否可知也。沛公之攻𨵿，與籍之攻，善否又可知也。以秦之守而沛公攻入之，沛公之守而籍攻入之，然則亡秦之守，籍不能入哉？”或曰：“秦可入矣，如救趙何？”曰：“虎方捕鹿，羆據其穴，搏其子，虎安得不置鹿而返，返則碎於羆明矣。軍志所謂“攻其必救也。使籍入𨵿，王離、渉間必釋趙自救。籍據關逆擊其前，趙與諸侯救者十餘壁躡其後，覆之必矣。是籍一舉解趙之圍，而收功於秦也。戰國時，魏伐趙，齊救之，田忌引兵疾走大梁，因存趙而破魏。彼宋義號知兵，殊不逹此，屯安陽不進，而曰待秦敝。吾恐秦未敝而沛公先據𨵿矣，籍與義俱失焉。是故古之取天下者，常先圖所守。諸葛孔明弃荆州而就西蜀，吾知其無能爲也。旦彼未甞見大險也，彼以爲劒門者可以不亡也。吾甞觀蜀之險，其守不可出，其出不可繼，兢兢而自完，猶且不給，而何足以制中原哉？若夫秦漢之故都，沃土千里，洪河大山，眞可以控天下，又烏事夫不可以措足如劒門者，而後曰險哉？今夫富人必居四通五逹之都，使其財布出於天下，然後可以收天下之利。有小丈夫者，得一金，櫝而藏諸家，拒户而守之。嗚呼！是求不失也，非求富也。大盜至，劫而取之，又焉知其果不失也。",
                    "zhushu": "",
                    "type": 2
                },
                {
                    "paragraph": "髙祖",
                    "zhushu": "",
                    "type": 2
                },
                {
                    "paragraph": "漢髙帝挾數用術，以制一時之利害，不如陳平；揣摩天下之勢，舉指摇目以劫制項羽，不如張良。微此二人，則天下不歸漢，而髙帝乃木強之人而止耳。然天下已定，後丗子孫之計，陳平、張良智之所不及，則髙帝常先爲之䂓畫處置，以中後丗之所爲，曉然如目見其事而爲之者。蓋髙帝之智，明於大而暗於小，至於此而後見也。帝常語吕后曰：“周勃厚重少文，然安劉氏必勃也。可令爲太尉。”方是時，劉氏旣安矣，勃又將誰安邪？故吾之意曰：髙帝之以太尉屬勃也，知有吕氏之禍也。雖然，其不去吕后，何也？勢不可也。昔者武王没，成王幼，而三監叛，帝意百歳後，將相大臣及諸侯王有武庚、禄父者，而無有以制之也。獨計以爲家有主母，而豪奴悍婢不敢與弱子抗。吕后佐帝定天下，爲大臣素所畏服，獨此可以鎭壓其邪心，以待嗣子之壯，故不去吕后者，爲惠帝計也。吕后旣不可去，故削其黨以損其權，使雖有變而天下不揺。是故以樊噲之功，一旦遂欲斬之而無疑。嗚呼！彼豈獨於噲不仁耶？且噲與帝偕起，拔城陷陣，功不爲少矣。方亞父嗾項莊時，微噲誚讓羽，則漢之爲漢未可知也。一旦人有惡噲欲滅戚氏者，時噲出伐燕，立命平、勃即斬之。夫噲之罪未形也，惡之者誠僞未必也。且髙帝之不以一女子斬天下之功臣，亦明矣。彼其娶於吕氏，吕氏之族若産、禄輩皆庸才不足䘏，獨噲豪徤，諸將所不能制，後丗之患無大於此矣。夫髙帝之視吕后也，猶毉者之視堇也，使其毒可以治病，而無至於殺人而已矣。樊噲死，則吕氏之毒將不至於殺人，髙帝以爲是足以死而無憂矣。彼平、勃者，遺其憂者也。噲之死於惠之六年也，天也。彼其尚在，則吕禄不可給太尉，不得入北軍矣。或謂噲於帝最親，使之尚在，未必與産、禄叛。夫韓信、黥布、盧綰皆南面稱孤，而綰又最爲親幸，然及髙祖之未崩也，皆相繼以逆誅。誰謂百歳之後，椎埋屠狗之人，見其親戚乗勢爲帝王，而不欣然從之邪？吾故曰：彼平、勃者，遺其憂者也。",
                    "zhushu": ""
                }
            ]
        },
        {
            "name": "嘉祐集卷第四",
            "paragraphs": [
                {
                    "paragraph": "嘉祐集卷第四",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "衡論上",
                    "zhushu": "并引。",
                    "type": 2
                },
                {
                    "paragraph": "事有可以盡告人者，有可告人以其端而不可盡者。盡以告人，其難在告；告人以其端，其難在用。今夫衡之有刻也，於此爲銖，於此爲石，求之而不得，曰“是非善衡焉”，可也。曰“權罪”者，非也。始吾作權書，以爲其用可以至於無窮，而亦可以至於無用，於是又作衡論十篇。嗚呼！從吾說而不見其成，乃今可以罪我焉耳。",
                    "zhushu": "",
                    "type": 2
                },
                {
                    "paragraph": "逺慮",
                    "zhushu": "",
                    "type": 2
                },
                {
                    "paragraph": "聖人之道，有經、有權、有機，是以有民、有群臣，而又有腹心之臣。曰經者，天下之民舉知之可也；曰權者，民不得而知矣，群臣知之可也；曰機者，雖群臣亦不得而知矣，腹心之臣知之可也。夫使聖人而無權，則無以成天下之務；無機，則無以濟萬世之功。然皆非天下之民所宜知。而機者，又群臣所不得聞。群臣不得聞，誰與議？不議不濟。然則所謂腹心之臣者，不可一日無也。後丗見三代取天下以仁義，而守之以禮樂也，則曰“聖人無機”。夫取天下與守天下，無機不能。顧三代聖人之機，不若後丗之詐，故後丗不得見其有機也。是以有腹心之臣。禹有益，湯有伊尹，武王有太公望。是三臣者，聞天下之所不聞，知群臣之所不知。禹與湯、武倡其機於上，而三臣者和之於下，以成萬世之功。下而至於桓、文，有管仲、狐偃爲之謀主，闔廬有伍貟，句踐有范蠡、大夫種。髙祖之起也，大將任韓信、黥布、彭越，禆將任曹參、樊噲、滕公、灌嬰，游說諸侯任酈生、陸賈、樅公，至於竒機密謀，群臣所不與者，唯留侯、鄼侯二人。唐太宗之臣多竒才，而委之深、任之密者，亦不過曰房、杜。夫君子爲善之心，與小人爲惡之心，一也。君子有機以成其善，小人有機以成其惡。有機也，雖惡亦或濟；無機也，雖善亦不克。是故腹心之臣，不可以一日無也。司馬氏、曹氏賊也，有賈充之徒爲之腹心之臣以濟。陳勝、吳廣，秦民之湯武也，無腹心之臣以不克。何則？無腹心之臣者，無機也，有機而泄也。夫無機與有機而泄者，譬如虎豹食人而不知設陷穽，設䧟穽而不知以物覆其上者也。或曰：“機者，創業之君所假以濟耳。守成之丗，其奚事機而安用夫腹心之臣？”嗚呼！守成之丗，能遂熈然如太古之丗矣乎？未也。吾未見機之可去也。且夫天下之變，常伏於安，田文所謂“子少國危，大臣未附”，如此等事，何丗無之？當是之時，而無腹心之臣，可爲寒心哉！昔者髙祖之末，天下旣定矣，而又以周勃遺孝惠、孝文、武帝之末，天下旣治矣，而又以霍光遺孝昭、孝宣。蓋天下雖有泰山之勢，而聖人常以累卵爲心，故雖守成之丗，而腹心之臣不可去也。傳曰：“百官緫己以聽于冡宰。”彼冡宰者，非腹心之臣，天子安能舉天下之事委之三年而不置疑於其間邪？又曰：“五載一巡狩。”彼無腹心之臣，五載一出，捐千里之畿，而誰與守邪？今夫一家之中，必有宗老，一介之士，必有密友，以開心胷，以濟緩急，柰何天子而無腹心之臣乎？近丗之君抗然于上，而使宰相眇然於下，上下不接，而其志不通矣。臣視君如天之遼然而不可親，而君亦如天之視人，泊然無愛之之心也。是以社稷之憂，彼不以爲憂；社稷之喜，彼不以爲喜。君憂不辱，君辱不死。一人譽之則用之，一人毀之則捨之。宰相避嫌畏譏且不暇，何暇盡心以憂社稷？數遷數易，視相府如傳舎，百官泛泛於下，而天子惸惸於上，一旦有卒然之憂，吾未見其不顚沛而殞越也。聖人之任腹心之臣也，尊之如父師，愛之如兄弟，握手入卧内，同起居寢食，知無不言，言無不盡，百人譽之不加密，百人毀之不加踈，尊其爵，厚其禄，重其權，而後可與議天下之機，慮天下之變。太祖用趙中令也，得其道矣。近者宼萊公亦誠其人，然與之權輕，故終以見逐，而天下幾有不測之變。然則其必使之可以生人殺人而後可也。",
                    "zhushu": "",
                    "type": 2
                },
                {
                    "paragraph": "御將",
                    "zhushu": "",
                    "type": 2
                },
                {
                    "paragraph": "人君御臣，相易而將難。將有二：有賢將，有才將，而御才將尤難。御相以禮，御將以術。御賢將之術以信，御才將之術以智。不以禮，不以信，是不爲也；不以術，不以智，是不能也。故曰：御將難，而御才將尤難。六畜，其初皆獸也，彼虎豹能搏能噬，而馬亦能蹄，牛亦能觸。先王知能搏能噬者不可以人力制，故殺之。殺之不能，驅之而後已。蹄者可馭以羈紲，觸者可拘以楅衡，故先王不忍弃其才而廢天下之用。如曰“是能蹄，是能觸，當與虎豹并殺而同驅”則是天下無騏驎，終無以服乗邪？先王之選才也，自非大姦劇惡如虎豹之不可以變其搏噬者，未有不欲制之以術，而全其才以適於用。況爲將者，又不可責以廉隅細謹，顧其才何如耳。漢之衛、霍、趙充國，唐之李靖、李勣，賢將也。漢之韓信、黥布、彭越，唐之薛萬徹、侯君集、盛彦師，才將也。賢將旣不多有，得才者而任之，茍又曰“是難御”，則是不肖者而後可也。結以重恩，示以赤心，美田宅，大飲饌，歌童舞女，以極其口腹耳目之欲，而折之以威，此先王之所以御才將也。近之論者或曰：“將之所以畢智竭慮，犯霜露、蹈白刃而不辤者，冀賞耳。爲國家者，不如勿先賞以邀其成功。”或曰：“賞所以使人，不先賞人，不爲我用。”是皆一隅之說，非通論也。將之才固有小大，傑然於庸將之中者，才小者也；傑然於才將之中者，才大者也。才小志亦小，才大志亦大。人君當觀其才之小大，而爲之制御之術，以稱其志。一隅之說，不可用也。夫養騏驥者，豐其芻粒，絜其羈絡，居之新閑，浴之清泉，而後責之千里。彼騏驥者，其志常在千里也，夫豈以一飽而廢其志哉？至於養鷹則不然，獲一雉，飼以一雀，獲一兔，飼以一䑕。彼知不盡力於擊搏，則其勢無所得食，故然後爲我用。才大者，騏𩦸也，不先賞之，是養騏𩦸者飢之而責其千里，不可得也。才小者，鷹也，先賞之，是養鷹者飽之而求其擊搏，亦不可得也。是故先賞之說，可施之才大者；不先賞之說，可施之才小者，兼而用之可也。昔者漢髙祖一見韓信而授以上將，解衣衣之，推食哺之；一見黥布而以爲准南王，供具飲食如王者；一見彭越而以爲相國。當是時，三人者未有功於漢也。厥後追項籍垓下，與信、越期而不至，捐數千里之地以畀之，如弃弊屣。項氏未滅，天下未定，而三人者已極富貴矣。何則？髙帝知三人者之志大，不極於富貴則不爲我用，雖極於富貴而不滅項氏，不定天下，則其志不已也。至於樊噲、滕公、灌嬰之徒則不然，拔一城，䧟一陣，而後増數級之爵，否則終歳不遷也。項氏已滅，天下已定，樊噲、滕公、灌嬰之徒，計百戰之功，而後爵之通侯。夫豈髙帝至此而嗇哉？知其才小而志小，雖不先賞不怨，而先賞之，則彼將泰然自滿，而不復以立功爲事故也。噫！方韓信之立於齊，蒯通、武渉之說未去也，當此之時而奪之王，漢其殆哉！夫人豈不欲三分天下而自立者？而彼則曰：“漢王不奪我齊也。”故齊不捐，則韓信不懷，韓信無内心，則天下非漢之有。嗚呼！髙帝可謂知大計矣。",
                    "zhushu": "",
                    "type": 2
                },
                {
                    "paragraph": "任相",
                    "zhushu": "",
                    "type": 2
                },
                {
                    "paragraph": "古之善觀人之國者，觀其相何如人而已。議者常曰：“將與相均，將特一大有司耳，非相侔也。”國有征伐，而後將權重，有征伐無征伐，相皆不可一日輕。相賢邪，則羣有司皆賢，而將亦賢矣；將賢邪，相雖不賢，將不可易也。故曰：將特一大有司耳，非相侔也。任相之道與任將不同。爲將者大槩多才，而或頑頓無耻，非皆節廉好禮不可犯者也，故不必優以體貌，而其有不羈不法之事，則亦不可以常法御。何則？豪縱不趨約束者，亦將之常態也。武帝視大將軍，徃徃踞厠，而李廣利破大宛，侵殺士卒之罪，則寢而不問，此任將之道也。若夫相，必節廉好禮者爲也，又非豪縱不趨約束者爲也，故接之以禮而重責之。古者相見於天子，天子爲之離席起立；在道，爲之下輿；有病，親問，不幸而死，親弔，待之如此其厚，然其有罪，亦不私也。天地大變，天下大過，而相以不起聞矣；相不勝任，䇿書至而布衣出府免矣；相有他失，而棧車牝馬歸以思過矣。夫接之以禮，然後可以重其責而使無怨言；責之重，然後接之以禮而不爲過。禮薄而責重，彼將曰：主上遇我以何禮，而重我以此責也甚矣。責輕而禮重，彼將遂弛然不肯自飭。故禮以維其心，而重責以勉其怠，而後爲相者莫不盡忠於朝廷，而不䘏其私。吾觀賈𧨏書，至所謂“長太息者”，常反覆讀不能已。以爲𧨏生文帝時，文帝過將相大臣，不爲無禮，獨周勃一下獄，𧨏遂發此。使𧨏生於近丗，見其所以遇宰相者，則當復何如也？夫湯、武之德，三尺豎子皆知其爲聖人，而猶有伊尹、太公者爲師友焉。伊尹、太公非賢於湯、武也，而二聖人者特不顧以師友之，以明有尊也。噫！近丗之君，姑勿於此責。天子御坐見宰相而起者有之乎？無矣。在輿而下者有之乎？亦無矣。天子坐殿上，宰相與百官趨走於下，掌儀之官名而呼之，若郡守召胥吏耳。雖臣子爲此亦不過，而尊尊貴貴之道，不若是褻也。夫旣不能接之以禮，則其罪之也，吾法將亦不得用。何者？不果於用禮而果於用刑，則其心不服。故法曰：有某罪而加之以某刑。及其免相也，旣曰有某罪而刑不加焉，不過削之一官，而出之大藩鎭，此其弊皆始於不爲之禮。賈𧨏曰：“中罪而自弛，大罪而自裁。”夫人不我誅，而安忍弃其身，此必有大愧於其君。故人君者，必有以愧其臣，故其臣有所不爲。武帝甞以不冠見平津侯，故當天下多事，朝廷憂懼之際，使石慶得容於其間而無怪焉。然則必其待之如禮，而後可以責之如法也。且吾聞之，待以禮，而彼不自效以報其上，重其責，而彼不自勉以全其身，安其禄位、成其功名者，天下無有也。彼人主傲然於上，不禮宰相以自尊大者，孰若使宰相自效以報其上之爲利？宰相利其君之不責而豐其私者，孰若自勉以全其身，安其禄位，成其功名之爲福？吾又未見去利而就害，逺福而求禍者也。",
                    "zhushu": "",
                    "type": 2
                },
                {
                    "paragraph": "重逺",
                    "zhushu": "",
                    "type": 2
                },
                {
                    "paragraph": "武王不泄邇，不忘逺，仁矣乎？非仁也，勢也。天下之勢猶一身。一身之中，手足病於外，則腹心爲之深思靜慮於内，而求其所以療之之術；腹心病於内，則手足爲之奔掉於外，而求其所以療之之物。腹心手足之相救，非待仁而後然。吾故曰：武王之不泄邇，不忘逺，非仁也，勢也。勢如此其急，而古之君獨武王然者，何也？人皆知一身之勢，而武王知天下之勢也。夫不知一身之勢者，一身危而不知天下之勢者，天下不危乎哉？秦之保𨵿中，自以爲子孫萬丗帝王，而陳勝、吳廣乃楚人也。由此觀之，天下之勢，逺近如一。然以吾言之，近之可憂，未若逺之可憂之深也。近之官吏賢邪，民譽之歌之；不賢邪，譏之謗之。譽歌譏謗者衆則必傳，傳則必逹於朝廷，是官吏之賢否易知也。一夫不獲其所，訴之刺史，刺史不問，裹糧走京師，緩不過旬月，撾鼓呌號，而有司不得不省矣，是民有𡨚易訴也。吏之賢否易知，而民之𡨚易訴，亂何從始邪？逺方之民，雖使盜蹠爲之郡守，檮杌、饕餮爲之縣令，郡縣之民群嘲而聚罵者，雖千百爲輩，朝廷不知也。白日執人於市，誣以殺人，雖其兄弟妻子聞之，亦不過訴之刺史，不幸而刺史又抑之，斯死且無告矣。彼見郡守、縣令據案執筆，吏卒旁列，箠械滿前，駭然而喪膽矣。則其謂京師天子所居者，當復如何？而又行數千里，費且百萬，富者尚或難之，而貧者又何能乎？故其民常多怨而易動。吾故曰：“近之可憂，未若逺之可憂之深也。”國家分十七路，河朔、陜右、南廣、川峽實爲要區。河朔、陜右，一虜之防，而中國之所恃以安；南廣、川峽，貨財之源，而河朔、陕右之所恃以全。其勢之輕重如何哉？曩者北胡驕恣，西宼勃叛，河朔、陜右尤所加䘏，一郡守、一縣令，未嘗不擇。至於南廣、川峽，則例以爲逺官。審官差除，取具臨時，竄謫量移，徃徃而至。凡朝廷稍所優異者，不復官之南廣、川峽，而其人亦以南廣、川峽之官爲失職庸人，無所歸，故常聚於此。嗚呼！知河朔、陜右之可重，而不知河朔、陜右之所恃以全之地之不可輕，是欲富其倉而蕪其田，倉不可得而富也。矧其地控制南夷、氐蠻，最爲要害，土之所産，又極富夥，明珠大貝、紈錦布帛，皆極精好，陸負水載，出境而其利百倍。然而𨵿譏、門征、僦雇之費，非百姓私力所能辦，故貪官專其利，而齊民受其病。不招權、不鬻獄者，丗俗遂指以爲廉吏矣，而招權、鬻獄者，又豈盡無？嗚呼！吏不能皆廉，而廉者又止如此，是斯民不得一日安也。“方今賦取日重，科斂日煩，罷弊之民不任，官吏復有所䂓求於其間矣。”淳化中，李順竊發於蜀，州郡數十望風奔潰。近者智髙亂廣南，乗勝取九城如反掌。國家設城池，養士卒，蓄器械，儲米粟，以爲戰守備，而凶豎一起，若渉無人之地者，吏不肖也。今夫以一身任一方之責者，莫若漕刑。南廣、川峽旣爲天下要區，而其中之郡縣又有爲南廣、川峽之要區者，其牧宰之賢否，實一方所以安危。幸而賢則己，其戕民黷貨，的然有罪可誅者，漕刑固亦得以舉劾。若夫庸陋選䎡，不才而無過者，漕刑雖賢明，其勢不得易置。此猶弊車躄馬而求僕夫之善御也。郡縣有敗事，不以責漕刑則不可，責之，則彼必曰：“敗事者，某所、治某所者，某人也，吾將何所歸罪？”故莫若使漕刑自舉其人而任之。他日有敗事，則謂之曰：“爾謂此人堪此職也，今不堪此職，是爾欺我也。”責有所任，罪無所逃，然而擇之不得其人者蓋寡矣。其餘郡縣，雖非一方之所以安危者，亦當詔審官俾勿輕授，𧷢吏冗流勿措其間，則民雖在千里外，無異於處畿甸中矣。",
                    "zhushu": "",
                    "type": 2
                },
                {
                    "paragraph": "廣士",
                    "zhushu": "",
                    "type": 2
                },
                {
                    "paragraph": "古之取士，取於盜賊，取於夷狄。古之人非以盜賊、夷狄之事可爲也，以賢之所在而己矣。夫賢之所在，貴而貴取焉，賤而賤取焉。是以盜賊下人，夷狄異𩔖，雖奴隷之所耻，而徃徃登之朝廷，坐之郡國，而不以爲怍。而繩趨尺歩、華言華服者，徃徃反擯弃不用。何則？天下之能繩趨而尺歩，華言而華服者衆也。朝廷之政，郡國之事，非特知此而可治也。彼雖不能繩趨而尺歩，華言而華服，然而其才果可用於此，則居此位可也。古者天下之國大而多士大夫者，不過曰“齊”與“秦”也。而管夷吾相齊，賢也，而舉二盗焉；穆公覇秦，賢也，而舉由余焉。是其能果於是非，而不牽於衆人之議也，未聞有以用盜賊、夷狄而鄙之者也。今有人非盜賊、非夷狄，而猶不獲用，吾不知其何故也。夫古之用人，無擇於勢，布衣寒士而賢則用之，公𡖖之子弟而賢則用之，武夫徤卒而賢則用之，巫醫方技而賢則用之，胥史賤吏而賢則用之。今也布衣寒士持方尺之紙，書聲病剽竊之文，而至享萬鍾之禄；𡖖大夫之子弟飽食於家，一出而驅髙車，駕大馬，以爲民上；武夫徤卒有灑掃之力，奔走之舊，乆乃領藩郡，執兵柄；巫醫方技，一言之中，大臣且舉以爲吏。若此者，皆非賢也，皆非功也，是今之所以進之之塗多於古也。而胥史賤吏獨弃而不録，使老死於敲榜趨走，而賢與功者不獲一施，吾甚惑也。不知胥吏之賢，優而養之，則儒生武士或所不若。昔者漢有天下，平津侯、樂安侯輩皆號爲儒宗，而卒不能爲漢立不丗大功，而其卓絶雋偉，震耀四海者，乃其賢人之出於吏胥中者耳。夫趙廣漢，河間之郡吏也；尹翁歸，河東之獄吏也；張敞，太守之卒史也；王尊，𣵠郡之書佐也。是皆雄雋明博，出之可以爲將，而内之可以爲相者也，而皆出於吏胥中者，有以也。夫吏胥之人，少而習法律，長而習獄訟，老姦大豪，畏憚懾伏，吏之情狀、變化、出入，無不諳究，因而官之，則豪民猾吏之弊，表裏毫末畢見於外，無所逃遁。而又上之人擇之以才，遇之以禮，而其志復自知得自奮於公𡖖，故終不肯自弃於惡，以賈罪戾，而敗其終身之利。故當此時，士君子皆優爲之，而其間自縱於大惡者，大約亦不過幾人，而其尤賢者，乃至成功如是。今之吏胥則不然，始而入之不擇也，終而過之以犬彘也。長史一怒，不問罪否，𥘵而笞之，喜而接之，乃反與交手爲市。其人常曰：“長吏待我以犬彘，　我何望而不爲犬彘　哉！”是以平民不能自弃爲犬彘之行，不肯爲吏矣，况士君子而肯俛首爲之乎？然欲使之謹飾可用如兩漢，亦不過擇之以才，待之以禮，恕其小過，而弃絶其大惡之不可貰忍者，而後察其賢有功而爵之、禄之、貴之，勿弃之於冗流之間。則彼有冀於功名，自尊其身，不敢匄奪，而竒才絶智出矣。夫人固有才智竒絶而不能爲章句、名數、聲律之學者，又有不幸而不爲者。茍一之以進士、制䇿，是使竒才絶智有時而窮也；使吏胥之人得岀爲長吏，是使一介之才無所逃也。進士、制䇿網之於上，此又網之於下，而曰“天下有遺才者”，吾不信也。",
                    "zhushu": ""
                }
            ]
        },
        {
            "name": "嘉祐集卷第五",
            "paragraphs": [
                {
                    "paragraph": "嘉祐集卷第五",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "衡論下",
                    "zhushu": "",
                    "type": 2
                },
                {
                    "paragraph": "養才",
                    "zhushu": "",
                    "type": 2
                },
                {
                    "paragraph": "夫人之所爲，有可勉強者，有不可勉強者。喣喣然而爲仁，孑孑然而爲義，不食片言以爲信，不見小利以爲廉，雖古之所謂仁與義與信與廉者，不止若是，而天下之人，亦不曰“是非仁人，是非義人，是非信人，是非廉人”，此則無諸己而可勉強以到者也。在朝廷而百官肅，在邊鄙而四夷懼，坐之於繁劇紛擾之中而不亂，投之於羽檄奔走之地而不惑。爲吏而爲吏，爲將而爲將，若是者，非天之所與，性之所有，不可勉強而能也。道與德可勉以進也，才不可強揠以進也。今有二人焉，一人善揖讓，一人善騎射，則人未有不以揖讓賢於騎射矣。然而揖讓者未必善騎射，而騎射者捨其弓以揖讓於其間，則未必失容。何哉？才難強而道易勉也。吾觀丗之用人，好以可勉強之道與德而如之，不可勉強之才之上，而曰“我貴賢賤能”，是以道與德未足以化人，而才有遺焉。然而爲此者，亦有由矣，有才者而不能爲衆人所勉強者耳。何則？竒傑之士，常好自負，踈雋傲誕，不事繩檢，徃徃冐法律，觸刑禁，呌號驩呼，以發其一時之樂，而不顧其禍。嗜利酗酒，使氣傲物，志氣一發，則倜然逺去，不可羈束以禮法。然及其一旦翻然而悟，折節而不爲此，以留意於嚮所謂道與德可勉強者，則何病不至？柰何以樸𣙙小道加諸其上哉！夫其不肯䂓䂓以事禮法，而必自縱以爲此者，乃上之人之過也。古之養竒傑也，任之以權，尊之以爵，厚之以禄，重之以恩，責之以措置天下之務，而易其平居自縱之心，而聲色耳目之欲又已極於外，故不待放恣而後爲樂。今則不然，竒傑無赤寸之柄，位一命之爵，食斗升之禄者過半，彼又安得不越法逾禮而自快邪？我又安可急之以法，使不得泰然自縱邪？今我繩之以法，亦已急矣。急之而不已，而隨之以刑，則彼有北走胡、南走越耳。噫！無事之時，旣不能養，及其不幸，一旦有邊境之患，繁亂難治之事，而後優詔以召之，豐爵重禄以結之，則彼己憾矣。夫彼固非純忠者也，又安肯黙然於窮困無用之地而已邪？周公之時，天下號爲至治，四夷已臣服，𡖖大夫士已稱職。當是時，雖有竒傑，無所復用，而其禮法風俗尤復細密，舉朝廷、舉四海之人，無不遵蹈，而其八議之中猶有曰“議能”者。況當今天下未甚至治，四夷未盡臣服，𡖖大夫士未皆稱職，禮法風俗又非細密如周之盛時，而竒傑之士復有困於簿書米鹽間者，則反可不議其能而恕之乎？所冝哀其才而貰其過，無使為刀筆吏所困，則庶乎盡其才矣。或曰：“竒傑之士有過得以免，則天下之人孰不自謂竒傑？而欲免其過者，是終亦潰法亂敎耳。”曰：是則然矣。然而竒傑之所爲，必挺然出於衆人之上。茍指其已成之功以暁天下，俾得以贖其過，而其未有功者，則委之以難治之事，而責其成績，則天下之人不敢自謂竒傑，而眞竒傑者出矣。",
                    "zhushu": "",
                    "type": 2
                },
                {
                    "paragraph": "申法",
                    "zhushu": "",
                    "type": 2
                },
                {
                    "paragraph": "古之法簡，今之法繁。簡者不便於今，而繁者不便於古。非今之法不若古之法，而今之時不若古之時也。先王之作法也，莫不欲服民之心。服民之心，必得其情。情然邪，而罪亦然，則固入吾法矣。而民之情又不皆如其罪之輕重大小，是以先王忿其幸而哀其無辜，故法舉其略，而吏制其詳。殺人者死，傷人者刑，則以著于法，使民知天子之不欲我殺人傷人耳。若其輕重出入，求其情而服其心者，則以屬吏。任吏而不任法，故其法簡。今則不然，吏姦矣，不若古之良。民媮矣，不若古之淳。吏姦則以喜怒制其輕重而出入之，或至於無藝；民媮則吏雖以情出入，而彼得執其罪之大小以爲辭。故今之法，𡣳悉委備，不執千一，左右前後，四顧而不可逃。是以輕重其罪，出入其情，皆可以求之法。吏不奉法，輒以舉劾。任法而不任吏，故其法繁。古之法若方書，論其大槩，而増損劑量，則以屬醫者，使之視人之疾而參以己意；今之法若鬻屨，旣爲其大者，又爲其次者，又爲其小者，以求合天下之足。故其繁簡則殊，而求民之情以服其心則一也。然則今之法不劣於古矣，而用法者尚不能無弊。何則？律令之所禁，畫一明備，雖婦人孺子皆知畏避，而其間有習於犯禁而遂不改者，舉天下皆知之而未甞怪也。先王欲杜天下之欺也，爲之度，以一天下之長短，爲之量，以齊天下之多寡；爲之權衡，以信天下之輕重。故度、量、權、衡，法必資之官，資之官而後天下同。今也，庶民之家刻木比竹、繩絲縋石以爲之，冨商豪賈内以大，出以小。“齊人適楚，不知其孰爲斗，孰爲斛，持東家之尺而挍之西鄰，則若十指然。”此舉天下皆知之，而未甞怪者一也。先王惡竒貨之蕩民，且哀夫微物之不能遂其生也，故禁民採珠貝；惡夫物之僞而假眞，且重費也，故禁民麋金以爲塗飾。今也採珠貝之民溢於海濵，麋金之工肩摩於列肆，此又舉天下皆知之，而未甞怪者二也。先王患賤之凌貴，而下之僣上也，故冠服器皿皆以爵列爲等差，長短大小莫不有制。今也工商之家曳紈錦，服珠玉，一人之身，循其首以至足，而犯法者十九，此又舉天下皆知之，而未甞怪者三也。先王懼天下之吏負縣官之勢，以侵劫齊民也，故使市之坐賈，視時百物之貴賤而録之，旬輒以上，百以百聞，千以千聞，以待官吏之私儥，十則損三，三則損一，以間以備縣官之公糴。今也，吏之私儥而從縣官公糴之法，民曰：“公家之取於民也固如是”，是吏與縣官斂怨于下。此又舉天下皆知之而未甞怪者，回也。先王不欲人之擅天下之利也，故仕則不商，商則有罰；不仕而商，商則有征。是民之商不免征，而吏之啇又加以罰。今也，吏之商旣幸而不罰，又從而不征，資之以縣官公糴之法，負之以縣官之徒，載之以縣官之舟，𨵿防不譏，津梁不呵，然則爲吏而商，誠可樂也，民將安所措手？此又舉天下皆知之而未甞怪者，五也。若此之𩔖，不可以悉數。天下之人耳習目熟，以爲當然，憲官法吏目擊其事，亦恬而不問。夫法者，天子之法也。決明禁之，而人明犯之，是不有天子之法也，衰丗之事也。而議者皆以爲今之弊不過吏胥骩法以爲姦，而吾以爲吏胥之姦由此五者始。今有盜白晝持挺入室，而主人不知之禁，則踰垣穿穴之徒，必且相告而恣行於其家。其必先治此五者，而後詰吏胥之姦可也。",
                    "zhushu": "",
                    "type": 2
                },
                {
                    "paragraph": "議法",
                    "zhushu": "",
                    "type": 2
                },
                {
                    "paragraph": "古者以仁義行法律，後丗以法律行仁義。夫三代之盛王，其敎化之本出於學校，蔓延於天下，而形見於禮樂。下之民被其風化，循循翼翼，務爲仁義，以求避法律之所禁。故其法律雖不用，而其所禁亦不爲不行於其間。下而至於漢、唐，其敎化不足以動民，而一於法律，故其民懼法律之及其身，亦或相勉爲仁義。唐之初，大臣房、杜輩爲刑統，毫氂輕重，明辨别白，附以仁義，無所阿曲，不知周公之刑何以易此？但不能先使民務爲仁義，使法律之所禁不用而自行，如三代時。然要其終，亦能使民勉爲仁義，而其所以不若三代者，則有由矣。政之失，非法之罪也。是以宋有天下，因而循之，變其節目，而存其大體。比閭小吏奉之以公，則老姦大猾，束手請死，不可漏略。然而獄訟常病多，盗賊常病衆，則亦有由矣，法之公而吏之私也。夫舉公法而寄之私吏，猶且若此，而況法律之間，又不能無失，其何以爲治？今夫天子之子弟，𡖖大夫與其子弟，皆天子之所優異者，有罪而使與甿𨽻並笞而偕戮，則大臣無恥而朝廷輕，故有贖焉，以全其肌膚而厲其節。故贖金者，朝廷之體也，所以自尊也，非與其有罪也。夫刑者，必痛之而後人畏焉。罰者，不能痛之，必困之而後人懲焉。今也大辟之誅，輸一石之金而免。貴人近戚之家，一石之金不可勝數。是雖使朝殺一人而輸一石之金，暮殺一人而輸一石之金，金不可盡，身不可困。況以其官而除其罪，則一石之金又不皆輸焉，是恣其殺人也。且不笞不戮，彼己幸矣，而贖之又輕，是啓姦也。夫罪固有疑，今有人或誣以殺人而不能自明者，有誠殺人而官不能折以實者，是皆不可以誠殺人之法坐。由是有減罪之律，當死而流。使彼爲不能自明者邪，去死而得流，刑已酷矣；使彼爲誠殺人者邪，流而不死，刑已寛矣。是失實也。故有啓姦之舋，則上之人常幸，而下之人雖死而常無告；有失實之弊，則無辜者多怨，而僥倖者易以免。今欲刑不知重，赦不加多，獨於法律之間變其一端，而能使不啓姦，不失實，其莫若重贖。然則重贖之說何如？曰：古者五刑之尤輕者止於墨，而墨之罰百鍰。逆而數之，極於大辟，而大辟之罰千鍰。此穆王之罰也。周公之時，則又重於此。然千鍰之重，亦已當今三百七十斤有竒矣。方今大辟之贖，不能當其三分之一。古者以之赦疑罪，而不及公族。今也貴人近戚皆贖，而疑罪不與。記曰：“公族有死罪，致刑于甸人，雖君命宥，不聽。”今欲貴人近戚之刑舉從于此，則非所以自尊之道，故莫若使得與疑罪皆重贖。且彼雖號爲冨強，苟數犯法，而數重困於贖金之間，則不能不斂手畏法。彼罪疑者，雖或非其辜，而法亦不至殘漬其肌體。若其有罪，則法雖不刑，而彼固亦已困於贖金矣。夫使有罪者不免於困，而無辜者不至陷於笞戮，一舉而兩利，斯智者之爲也。",
                    "zhushu": "",
                    "type": 2
                },
                {
                    "paragraph": "兵制",
                    "zhushu": "",
                    "type": 2
                },
                {
                    "paragraph": "三代之時，舉天下之民皆兵也。兵民之分，自秦漢如三代之時，間有諸侯抗天子之命矣，未聞有卒伍叫呼衡行者也。秦漢以來，諸侯之患不減於三代，而御卒伍者乃如蓄虎豹，圏檻一鈌，咆勃四出，其故何也？三代之兵，耕而食，蠶而衣，故勞，勞則善心生。秦漢以來，所謂兵者，皆坐而衣食於縣官，故驕，驕則無所不爲。三代之兵皆齊民，老㓜相養，疾病相救，出相禮讓，入相慈孝，有憂相弔，有喜相慶，其風俗優柔而和易，故其兵畏法而自重。秦、漢以來號齊民者，比之三代則旣已薄矣，況其所謂兵者，乃其齊民之中尤爲凶悍桀黠者也，故常慢法而自弃。夫民耕而食，蠶而衣，雖不幸而不給，猶不我咎也。今謂之曰：“爾母耕，爾母蠶，爲我兵，吾衣食爾。”他日一不充其欲，彼將曰：“嚮謂我母耕母蠶，今而不我給也。”然則怨從是起矣。夫以有善心之民，畏法自重而不我咎，欲其爲亂，不可得也。旣驕矣，又慢法而自弃，以怨其上，欲其不爲亂，亦不可得也。且夫天下之地不加於三代，天下之民衣食乎其中者，又不减於三代，平居無事，占軍籍，畜妻子，而仰給於斯民者，則徧天下不知其數，柰何民之不日剥月割，以至於流亡而無告也。其患始於廢井田，開阡陌，一壞而不可復收。故雖有明君賢臣焦思極慮而求以救其弊，卒不過開屯田，置府兵，使之無事則耕而食耳。嗚呼！屯田、府兵，其利旣不足以及天下，而後丗之君又不能循而守之，以至於廢。陵夷及於五代，燕帥劉守光又從而爲之黥面𣵀手之制，天下遂以爲常法，使之判然不得與齊民齒。故其人益復自弃，視齊民如越人矣。太祖旣受命，懲唐季、五代之亂，聚重兵京師，而邊境亦不曰“無備”；損節度之權，而藩鎭亦不曰“無威”。周與漢、唐，邦鎭之兵強，秦之郡縣之兵弱。兵強故末大不掉，兵弱故天下孤睽。周與漢、唐則過，而秦則不及，得其中者，惟吾宋也。雖然，置帥之方則逺過於前代，而制兵之術，吾猶有疑焉。何者？自漢迄唐，或開屯田，或置府兵，使之無事則耕而食，而民猶且不勝其弊。今屯田蓋無幾，而府兵亦已廢，欲民之豐阜，勢不可也。國家治平日乆，民之趨於農者日益衆，而天下無萊田矣。以此觀之，謂期民冝如生三代之盛時，而乃戚戚嗟嗟無終歳之畜者，兵食奪之也。三代井田，雖三尺童子知其不可復。雖然，依倣古制，漸而圖之，則亦庶乎其可也。方今天下之田，在官者惟二：職分也，籍没也。職分之田，募民耕之，斂其租之半而歸諸吏；籍没則鬻之，否則募民耕之，斂其租之半而歸諸公。職分之田徧於天下，自四京以降，至於大藩鎭，多至四十頃，下及一縣，亦能千畝。籍没之田，不知其數，今可勿復鬻。然後量給其所募之民，家三百畝以爲率。前之斂其半者，今可損之，三分而取一，以歸諸吏與公。使之家出一夫爲兵，其不欲者，聽其歸田而他募，謂之新軍。母黥其面，毋𣵀其手，毋拘之營。三時縱之，一時集之，授之器械，敎之戰法，而擇其技之精者以爲長，在野督其耕，在陣督其戰，則其人皆良農也，皆精兵也。夫籍没之田旣不復鬻，則歳益多，田益多，則新軍益衆，而嚮所謂仰給於斯民者，雖有廢疾死亡，可勿復𥙷。如此數十年，則天下之兵，新軍居十九，而皆力田不事他業，則其人必純固朴厚，無呌呼衡行之憂，而斯民不復知有餽餉供億之勞矣。或曰：“昔者斂其半，今三分而取一，其無乃薄於吏與公乎？”曰：“古者公𡖖大夫之有田也，以爲禄而其取之亦不過什一。今吏旣禄矣，給之田則已甚矣，況三分而取一，則不旣優矣乎？民之田不幸而籍没，非官之所待以爲富也。三分而取一，不猶愈於無乎？且不如是，則彼不勝爲兵故也。”或曰：“古者什一而稅，取之薄，故民勝爲兵。今三分而取一，可乎？”曰：“古者一家之中，一人爲正卒，其餘爲羡卒，田與追胥竭作。今家止一夫爲兵，況諸古則爲逸，故雖取之差重而無害。此與周制稍、甸、縣、都役少輕而稅十二無異也。夫民家出一夫，而得安坐以食數百畝之田，征繇科斂不及其門，然則彼亦優爲之矣。”",
                    "zhushu": "",
                    "type": 2
                },
                {
                    "paragraph": "田制",
                    "zhushu": "",
                    "type": 2
                },
                {
                    "paragraph": "古之稅重乎？今之稅重乎？周公之制，園𢋨二十而稅一，近郊十一，逺郊二十而三，稍、甸、縣、都皆無過十二，漆林之征二十而五。蓋周之盛時，其尤重者至四分而取一，其次者乃五而取一，然後以次而輕，始至於十一，而又有輕者也。今之稅雖不啻十一，然而使縣官無急征，無撗斂，則亦未至乎四而取一與五而取一之爲多也。是今之稅與周之稅，輕重之相去無幾也。雖然，當周之時，天下之民歌舞以樂其上之盛德，而吾之民反慼慼不樂，常若擢䈥剥膚以供億其上。周之稅如此，吾之稅亦如此，而其民之哀樂何如此之相逺也？其所以然者，蓋有由矣。周之時，用井田，井田廢，田非耕者之所有，而有田者不耕也。耕者之田資於冨民。富民之家，地大業廣，阡陌連接，募召浮客，分耕其中，鞭笞驅役，視以奴僕，安坐四顧，指麾於其問。而役屬之民，夏爲之耨，秋爲之穫，無有一人違其節度以嬉，而田之所入已得其半，耕者得其半。有田者一人，而耕者十人。是以田主日累其半，以至於冨強，耕者日食其半，以至於窮餓而無告。夫使耕者至於窮餓，而不耕不穫者坐而食富強之利，猶且不可，而況富強之民輸租於縣官，而不免於怨嘆嗟慣。何則？彼以其半而供縣官之稅，不若周之民以其全力而供其上之稅也。周之十一，以其全力而供十一之稅也。使以其半供十一之稅，猶用十二之稅然也。況今之稅，又非特止於十一而已，則冝乎其怨嘆嗟憤之不免也。噫！貧民耕而不免於飢，富民坐而飽以嬉，又不免於怨，其弊皆起於廢井田。井田復，則貧民有田以耕，榖食粟米不分於富民，可以無飢。富民不得多占田以錮貧民，其勢不耕則無所得食，以地之全力供縣官之稅，又可以無怨。是以天下之士爭言復井田。旣又有言者曰：“奪冨民之田以與無田之民，則富民不伏，此必生亂。如乗大亂之後，土曠而人稀，可以一舉而就。”髙祖之滅秦，光武之承漢，可爲而不爲，以是爲恨。吾又以爲不然。今雖使富民皆奉其田而歸諸公，乞爲井田，其勢亦不可得。何則？井田之制，九夫爲井，井間有溝，四井爲一邑，四邑爲丘，四丘爲甸，甸方八里，旁加一里爲一成，成間有洫，其地百井而方十里，四甸爲縣，四縣爲都，四都方八十里，旁加十里爲一同，同間有澮，其地萬井而方百里。百里之間，爲澮者一，爲洫者百，爲溝者萬。旣爲井田，又必兼備溝洫。溝洫之制，夫間有遂，遂上有徑。十夫有溝，溝上有畛。百夫有洫，洫上有涂。千夫有澮，澮上有道。萬夫有川，川上有路。萬夫之地，蓋三十二里有半，而其間爲出爲路者一，爲澮爲道者九，爲洫爲涂者百，爲溝爲畛者千，爲遂爲徑者萬。此二者，非塞谿壑、平澗谷、夷丘陵、破墳墓、壞廬舎、徙城郭、易疆壠不可爲也。縱使能盡得平原廣野，而遂䂓畫於其中，亦當驅天下之人，竭天下之糧，窮數百年專力於此，不治他事，而後可以望天下之地盡爲井田，盡爲溝洫。已而又爲民作屋廬於其中，以安其居，而後可。吁！亦已迂矣。井田成，而民之死，其骨已朽矣。古者井田之興，其必始於唐虞之丗乎？非唐虞之丗，則周之丗無以成井田。唐虞啓之，至於夏商，稍稍葺治，至周而大備。周公承之，因遂申定其制度，䟽整其疆界，非一日而遽能如此也，其所由來者漸矣。夫井田雖不可爲，而其實便於今。今誠有能爲近井田者而用之，則亦可以蘇民矣乎。聞之董生曰：“井田雖難卒行，冝少近古，限民名田，以贍不足。”名田之說，蓋出於此。而後丗未有行者，非以不便民也，懼民不肯損其田以入吾法，而遂因此以爲變也。孔光、何武曰：“吏民名田，無過一十頃，期盡三年，而犯者没入官。”夫三十頃之田，周民三十夫之田也。縱不能盡如周制，一人而兼三十夫之田，亦已過矣。而期之三年，是又迫蹙平民，使自壞其業，非人情，難用。吾欲少爲之限，而不禁其田甞已過吾限者，但使後之人不敢多占田以過吾限耳。要之數世，富者之子孫，或不能保其地以復於貧，而彼甞已過吾限者，散而入於他人矣。或者子孫出而分之以爲幾矣。如此，則富民所占者少而餘地多，餘地多則貧民易取以爲業，不為人所役屬，各食其地之全利，利不分於人，而樂輸於官。夫端坐於朝廷，下令於天下，不驚民，不動衆，不用井田之制，而獲井田之利，雖周之井田，何以逺過於此哉！",
                    "zhushu": ""
                }
            ]
        },
        {
            "name": "嘉祐集卷第六",
            "paragraphs": [
                {
                    "paragraph": "嘉祐集卷第六",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "六經論",
                    "zhushu": "",
                    "type": 2
                },
                {
                    "paragraph": "易論",
                    "zhushu": "",
                    "type": 2
                },
                {
                    "paragraph": "聖人之道，得禮而信，得易而尊。信之而不可廢，尊之而不敢廢。故聖人之道所以不廢者，禮爲之明，而易爲之幽也。生民之初，無貴賤，無尊卑，無長㓜，不耕而不飢，不蠶而不寒，故其民逸。民之苦勞而樂逸也，若水之走下。而聖人者，獨爲之君臣，而使天下貴役賤；爲之父子，而使天下尊役卑；爲之兄弟，而使天下長役幼。蠶而後衣，耕而後食，率天下而勞之。一聖人之力，固非足以勝天下之民之衆，而其所以能奪其樂而易之以其所苦，而天下之民亦遂肯弃逸而即勞，欣然戴之以爲君師，而遵蹈其法制者，禮則使然也。聖人之始作禮也，其說曰：“天下無貴賤，無尊卑，無長㓜，是人之相殺無已也。不耕而食鳥獸之肉，不蠶而衣鳥獸之皮，是鳥獸與人相食無已也。有貴賤，有尊卑，有長幼，則人不相殺；食吾之所耕而衣吾之所蠶，則鳥獸與人不相食。”人之好生也甚於逸，而惡死也甚於勞，聖人奪其逸死而與之勞生，此雖三尺豎子知所趨避矣。故其道之所以信於天下而不可廢者，　爲之明也。雖然，明則易逹，易逹則褻，褻則易廢。聖人懼其道之廢而天下復於亂也，然後作易。觀天地之象以爲爻，通隂陽之變以爲卦，考鬼神之情以爲辭。探之茫茫，索之冥冥，童而習之，白首而不得其源。故天下視聖人如神之幽，如天之髙，尊其人而其敎亦隨而尊。故其道之所以尊於天下而不敢廢者，易爲之幽也。凡人之所以見信者，以其中無所不可測者也。人之所以獲尊者，以其中有所不可窺者也。是以“禮”無所不可測，而易有所不可窺，故天下之人信聖人之道而尊之。不然，則易者，豈聖人務爲新竒祕怪以夸後丗邪？聖人不因天下之至神，則無所施其敎。卜筮者，天下之至神也。而卜者，聽乎天而人不預焉者也。筮者，決之天而營之人者也。龜，漫而無理者也，灼荆而鑚之，方功義弓，惟其所爲，而人何預焉？聖人曰：是純乎天技耳，技何所施吾敎？於是取筮。夫筮之所以或爲陽或爲隂者，必自分而爲二始。掛一，吾知其爲一而掛之也；揲之以四，吾知其爲四而揲之也；歸竒於扐，吾知其爲一、爲二、爲三、爲四而歸之也，人也，分而爲二，吾不知其爲幾而分之也，天也。聖人曰：是天人參焉，道也。道有所施吾敎矣。於是因而作易以神天下之耳目，而其道遂尊而不廢。此聖人用其機權以持天下之心，而濟其道於無窮也。",
                    "zhushu": "",
                    "type": 2
                },
                {
                    "paragraph": "禮論",
                    "zhushu": "",
                    "type": 2
                },
                {
                    "paragraph": "夫人之情，安於其所常爲，無故而變其俗，則其勢必不後。聖人之始作禮也，不因其勢之可以危亡困辱之者以厭服其心，而徒欲使之輕去其舊而樂就吾法，不能也。故無故而使之事君，無故而使之事父，無故而使之事兄，彼其初非如今之人知君、父、兄之不事則不可也，而遂翻然以從我者，吾以耻厭服其心也。彼爲吾君，彼爲吾父，彼爲吾兄，聖人曰：彼爲吾君、父、兄，何以異於我？於是坐其君與其父以及其兄，而己立於其旁，且俛首屈膝於其前以爲禮，而謂之拜，率天下之人而使之拜其君、父、兄。夫無故而使之拜其君，無故而使之拜其父，無故而使之拜其兄，則天下之人將復嗤𥬇以爲迂怪而不從。而君、父、兄又不可以不得其臣、子弟之拜，而徒爲其君、父、兄。於是聖人者又有術焉，以厭服其心，而使之肯拜眞君、父、兄。然則聖人者果何術也？耻之而己。古之聖人將欲以禮法天下之民，故先自治其身，使天下皆信其言，曰：“此人也，其言如是，是必不可不如是也。”故聖人曰：“天下有不拜其君、父、兄者，吾不與之齒。”而天下之人亦曰：“彼將不與我齒也。”於是相率以拜其君、父、兄，以求齒於聖人。雖然，彼聖人者，必欲天下之拜其君、父、兄，何也？其微權也。彼爲吾君，彼爲吾父，彼爲吾兄，聖人之拜不用於丗，吾與之皆坐於此，皆立於此，比肩而行于此，無以異也。吾一旦而怒，奮手舉挺而搏逐之，可也。何則？彼其心常以爲吾儕也。何則？不見其異於吾也。聖人知人之安於逸而苦於勞，故使貴者逸而賤者勞。且又知坐之爲逸，而立且拜者之爲勞也，故舉其君、父、兄坐之於上，而使之立且拜於下。明日彼將有怒作於心者，徐而自思之，必曰：“此吾嚮之所坐而拜之，且立於其下者也。聖人固使之逸而使我勞，是賤於彼也。奮手舉挺以搏逐之，吾心不安焉。”刻木而爲人，朝夕而拜之，他日析之以爲薪，而猶且忌之。彼其始木焉，己拜之，猶且不敢以爲薪，故聖人以其微權，而使天下尊其君、父、兄。而權者又不可以告人，故先之以耻。嗚呼！其事如此，然後君、父、兄得以安其尊而至于今。今之匹夫匹婦，莫不知拜其君、父、兄，乃曰：“拜起坐立，禮之末也。”不知聖人其始之敎民拜起坐立如此之勞也。此聖人之所慮，而作易以神其敎也。",
                    "zhushu": "",
                    "type": 2
                },
                {
                    "paragraph": "樂論",
                    "zhushu": "",
                    "type": 2
                },
                {
                    "paragraph": "禮之始作也，難而易行。旣行也，易而難乆。天下未知君之爲君，父之爲父，兄之爲兄，而聖人爲之君、父、兄。天下未有以異其君父兄，而聖人爲之拜起坐立。天下未肯靡然以從我拜起坐立，而聖人身先之以耻。嗚呼！其亦難矣！天下惡夫死也乆矣，聖人招之曰：“來，吾生尔。”旣而其法可以生天下之人，天下之人視其嚮也如此之危，而今也如此之安，則冝何從？故當其時雖難而易行。旣行也，天下之人視君父、兄如頭足之不待别白而後識，視拜起坐立如寢食之不待告語而後從事。雖然，百人從之，一人不從，則其勢不得遽至乎死。天下之人，不知其初之無禮而死，而見其今之無禮而不至乎死也，則曰：“聖人欺我。”故當其時，雖易而難乆。嗚呼！聖人之所恃以勝天下之勞逸者，獨有死生之說耳。死生之說不信於天下，則勞逸之說將出而勝之。勞逸之說勝，則聖人之權去矣。酒有䲴，肉有堇，然後人不敢飲食。藥可以生死，然後人不以苦口爲諱。去其䲴，徹其堇，則酒肉之權固勝於藥。聖人之始作禮也，其亦逆知其勢之將必如此也，曰：“告人以誠，而後人信之。”幸今之時，吾之所以告人者，其理誠然，而其事亦然，故人以爲信。吾知其理，而天下之人知其事。事有不必然者，則吾之理不足以折天下之口，此告語之所不及也。告語之所不及，必有以隂驅而潜率之。於是觀之天地之間，得其至神之機，而竊之以爲樂。兩，吾見其所以濕萬物也；日，吾見其所以燥萬物也；風，吾見其所以動萬物也。隱隱谹谹而謂之雷者，彼何用也？隂凝而不散，物蹙而不遂，雨之所不能濕，日之所不能燥，風之所不能動，雷一震焉，而凝者散，蹙者遂。曰雨者，曰日者，曰風者，以形用；曰雷者，以神用。用莫神於聲，故聖人因聲以爲樂。爲之君臣、父子、兄弟者，禮也。禮之所不及，而樂及焉。正聲入乎耳，而人皆有事君、事父、事兄之心，則禮者，固吾心之所有也，而聖人之說，又何從而不信乎？",
                    "zhushu": "",
                    "type": 2
                },
                {
                    "paragraph": "詩論",
                    "zhushu": "",
                    "type": 2
                },
                {
                    "paragraph": "人之嗜欲，好之有甚於生，而憤憾怨怒，有不顧其死，於是禮之權又窮。禮之法曰：“好色不可爲也。爲人臣，爲人子，爲人弟，不可以有怨於其君父兄也。”使天下之人皆不好色，皆不怨其君、父、兄，夫豈不善？使人之情皆泊然而無思，和易而優柔，以從事於此，則天下固亦大治。而人之情又不能皆然，好色之心歐諸其中，是非不平之氣攻諸其外，炎炎而生，不顧利害，趨死而後已。噫！禮之權止於死生，天下之事不至乎可以博生者，則人不敢觸死以違吾法。今也，人之好色與人之是非不平之心勃然而發於中，以爲可以博生也，而先以死自處其身，則死生之機固已去矣。死生之機去，則禮爲無權。區區舉無權之禮，以強人之所不能，則亂益其而禮益敗。今吾告人曰：“必無好色，必無怨而君、父、兄。”彼將遂從吾言，而忘其中心所自有之情邪？將不能也。彼旣已不能純用吾法，將遂大弃而不顧。吾法旣已大弃而不顧，則人之好色與怨其君父、兄之心，將遂蕩然無所隔限，而易内竊妻之變，與弑其君父、兄之禍，必反公行於天下。聖人憂焉，曰：“禁人之好色而至於滛，禁人之怨其君父兄而至於叛，患生於責人太詳。”好色之不絶，而怨之不禁，則彼將反不至于亂。故聖人之道，嚴於禮而通於詩。禮曰：“必無好色，必無怨而君父兄。”詩曰：“好色而無至於淫，怨而君父兄而無至於叛。”嚴以待天下之賢人，通以全天下之中人。吾觀國風婉孌柔媚，而卒守以正，好色而不至於淫者也。小雅悲傷詬讟，而君臣之情卒不忍去，怨而不至於叛者也。故天下觀之曰：聖人固許我以好色，而不尤我之怨吾君父兄也。許我以好色，不滛可也。不尤我之怨吾君父兄，則彼雖以虐遇我，我明譏而明怨之，使天下明知之，則吾之怨亦得當焉，不叛可也。夫背聖人之法，而自弃於淫叛之地者，非斷不能也。斷之始，生於不勝。人不自勝其忿，然後忍弃其身。故詩之敎，不使人之情至於不勝也。夫橋之所以爲安於舟者，以有橋而言也。水潦大至，橋必解，而舟不至於必敗。故舟者，所以濟橋之所不及也。吁！禮之權窮於易逺，而有易焉；窮於後丗之不信，而有樂焉；窮於強人，而有詩焉。吁！聖人之慮事也蓋詳。",
                    "zhushu": "",
                    "type": 2
                },
                {
                    "paragraph": "書論",
                    "zhushu": "",
                    "type": 2
                },
                {
                    "paragraph": "風俗之變，聖人爲之也。聖人因風俗之變而用其權。聖人之權用於當丗，而風俗之變益甚，以至於不可復反。幸而又有聖人焉，承其後而維之，則天下可以復治。不幸其後無聖人，其變窮而無所復入，則已矣。昔者，吾甞欲觀古之變而不可得也，於詩見啇與周焉而不詳。及觀書，然後見堯、舜之時與三代之相變如此之亟也。自堯而至於商，其變也皆得聖人而承之，故無憂。至於周，而天下之變窮矣。忠之變而入於質，質之變而入於文，其勢便也。及夫文之變，而又欲反之於忠也，是猶欲移江河而行之山之。人之喜文而惡質與忠也，猶水之不肯避下而就髙也。彼其始未嘗文焉，故忠質而不辭。今吾日食之以太牢，而欲使之復茹其菽哉？嗚呼！其後無聖人，其變窮而無所復入則已矣。周之後而無王焉，固也。其始之制其風俗也，固不容爲其後者計也，而又適不值乎聖人，固也後之無王者也。當堯之時，舉天下而授之舜，舜得尭之天下，而又授之禹。方尭之未授天下於舜也，天下未甞聞有如此之事也。度其當時之民，莫不以爲大怪也。然而舜與禹也，受而居之，安然若天下固其所有，而其祖宗旣已爲之累數十丗者，未甞與其民道其所以當得天下之故也，又未甞恱之以利，而開之以丹朱、商均之不肖之。其意以爲天下之民以我爲當在此位也，則亦不俟乎援天以神之，譽己以固之也。湯之伐桀也，囂囂然數其罪而以告人，如曰：“彼有罪，我伐之冝也。”旣又懼天下之民不已恱也，則又囂囂然以言柔之曰：“萬方有罪，在子一人。予一人有罪，無以尔萬方。”如曰：“我如是而是尔之君，尔可以許我焉尔。”吁！亦旣薄矣。至於武王，而又自言其先祖父偕有顯功，旣已受命而死，其大業不克終，今我奉承其志，舉兵而東伐，而東國之士女束帛以迎我，紂之兵倒戈以納我。吁！又甚矣。如曰：“吾家之當爲天子乆矣，如此乎民之欲我速入啇也。”伊尹之在商也，如周公之在周也。伊尹攝位三年，而無一言以自解，周公爲之紛紛乎急於自䟽其非篡也。夫固由風俗之變而後用其權，權用而風俗成，吾安坐而鎭之，夫孰知夫風俗之變而不復反也。",
                    "zhushu": "",
                    "type": 2
                },
                {
                    "paragraph": "春秋論",
                    "zhushu": "",
                    "type": 2
                },
                {
                    "paragraph": "賞罰者，天下之公也；是非者，一人之私也。位之所在，則聖人以其權爲天下之公，而天下以懲以勸道之所在，則聖人以其權爲一人之私，而天下以榮以辱。周之衰也，位不在夫子，而道在焉。夫子以其權是非天下可也。而春秋賞人之功，赦人之罪，去人之族，絶人之國，貶人之爵，諸侯而或書其名，大夫而或書其字，不惟其法，惟其意，不徒曰此是此非，而賞罰加焉。則夫子固曰：我可以賞罰人矣。賞罰人者，天子、諸侯事也。夫子病天下之諸侯、大夫僭天子、諸侯之事，而作春秋而己。則爲之，其何以責天下？位，公也；道，私也。私不勝公則道不勝位。位之權得以賞罰，而道之權不過於是非。道在我矣，而不得爲有位者之事，則天下皆曰位之不可僭也如此。不然，天下其誰不曰道在我？則是道者，位之賊也。曰：“天子豈誠賞罰之邪？徒曰賞罰之耳，庸何傷？”曰：“我非君也，非吏也，執塗之人而告之曰：“某爲善，某爲惡，可也。”繼之曰：“某爲善，吾賞之；某爲惡，吾誅之，則人有不笑我者乎？”夫子之賞罰，何以異此？”然則何足以爲夫子？何足以爲春秋？曰：“夫子之作春秋也，非曰孔氏之書也，又非曰我作之也，賞罰之權不以自與也。曰：“此魯之書也，魯作之也。有善而賞之，曰魯賞之也；有惡而罰之，曰魯罰之也。何以知之？”曰：“夫子繫易，謂之繫辭，言孝，謂之孝經，皆自名之，則夫子私之也。而春秋者，魯之所以名史，而夫子託焉，則夫子公之也。公之以魯史之名，則賞罰之權固在魯矣。春秋之賞罰，自魯而及于天下，天子之權也。魯之賞罰不出境，而以天子之權與之，何也？”曰：“天子之權在周，夫子不得己而以與魯也。武王之崩也，天子之位當在成王，而成王幼，周公以爲天下不可以無賞罰，故不得己而攝天子之位，以賞罰天下，以存周室。周之東遷也，天子之權當在平王，而平王昬，故夫子亦曰：天下不可以無賞罰。而魯，周公之國也，居魯之地者，宜如周公，不得己而假天子之權，以賞罰天下，以尊周室，故以天子之權與之也。然則假天子之權宜如何？曰：如齊桓、　晉文可也。夫子欲魯如齊桓、　晉文，而不遂以天子之權與齊、晉者，何也？齊桓、晉文陽爲尊周，而實欲富強其國，故夫子與其事而不與其心。周公心存王室，雖其子孫不能繼，而夫子思周公而許其假天子之權以賞罰天下，其意曰：有周公之心，而後可以行桓、文之事。此其所以不與齊、晉而與魯也。夫子亦知魯君之才不足以行周公之事矣，顧其心以爲今之天下無周公，故至此。是故以天子之權與其子孫，所以見思周公之意也。吾觀春秋之法，皆周公之法，而又詳内而畧外，此其意欲魯法周公之所爲，且先自治而後治人也。明矣。夫子歎“禮樂征伐自諸侯出”，而田常弑其君，則沭浴而請討。然則天子之權，夫子固明以與魯也。子貢之徒不逹夫子之意，續經而書“孔丘卒”。夫子旣告老矣，大夫告老而卒不書，而夫子獨書。夫子作春秋以公天下，而豈私一孔丘哉！嗚呼！夫子以爲魯國之書，而子貢之徒以爲孔氏之書也歟？遷、固之史，有是非而無賞罰，彼亦史臣之體冝尔也。後之效夫子作春秋者，吾惑焉。春秋有天子之權，天下有君，則春秋不當作；天下無君，則天子之權吾不知其誰與。天下之人，烏有如周公之後之可與者？與之而不得其人則亂，不與人而自與則僭，不與人、不自與而無所與則散。嗚呼！後之春秋，亂邪？僭邪？散邪？",
                    "zhushu": ""
                }
            ]
        },
        {
            "name": "嘉祐集卷第七",
            "paragraphs": [
                {
                    "paragraph": "嘉祐集卷第七",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "太玄論",
                    "zhushu": "",
                    "type": 2
                },
                {
                    "paragraph": "太玄揔例",
                    "zhushu": "",
                    "type": 2
                },
                {
                    "paragraph": "太玄論",
                    "zhushu": "",
                    "type": 2
                },
                {
                    "paragraph": "太玄論上",
                    "zhushu": "",
                    "type": 2
                },
                {
                    "paragraph": "蘇子曰：“言無有善惡也，苟有得乎吾心而言也，則其辭不索而獲。”夫子之於易，吾見其思焉而得之者也；於春秋，吾見其感焉而得之者也；於論語，吾見其觸焉而得之者也。思焉而得，故其言深；感焉而得，故其言切；觸焉而得，故其言易。聖人之言，得之天而不以人參焉。故夫後之學者，可以天遇，而不可以人得也。方其爲書也，猶其爲言也；方其爲言也，猶其爲心也。書有以加乎其言，言有以加乎其心，聖人以爲自欺。後之不得乎其心而爲言，不得乎其言而爲書，吾於楊雄見之矣。疑而問，問而辯，問辯之道也。楊雄之法言，辯乎其不足問也，問乎其不足疑也，求聞於後丗，而不待其有得，君子無取焉耳。太玄者，雄之所以自附於夫子，而無得於心者也。使雄有得於心，吾知太𤣥之不作。何則？瘍醫之不爲疾醫，樂其有得於瘍也。疾醫之不能爲，而喪其所以爲瘍，此瘍醫之所懼也。若夫妄人礪鍼磨砭，乃欲爲俞附、扁鵲之事，彼誠無得於心而侈於外也。使雄有孟軻之書，而肯以爲太𤣥邪？惟其所得之不足樂，故大爲之名，以僥倖於聖人而己。且夫易之所爲作者，雄不知也。以爲數邪？以爲道邪？惟其爲道也，故六十卦而無加，六十四卦而無損。及其以爲數，而後有六日七分之說生焉。聖人之意曰：六十四卦者，易也；六日七分者，吾以爲歷也。在歷以數勝，在易以道勝。然則易之所爲作，其亦可知矣。蓋自漢以來，六經始有異論。夫聖人之言無所不通，而其用意固有所在也。惟其求而不可得，於是乃始雜取天下竒怪可喜之說而納諸其中，而天下之工乎曲學小數者，亦欲自附於六經，以求信於天下，然而君子不取也。太𤣥者，雄所以擬易也。觀其始於一而終於八十一，是四乗之極而不可加也。從三方之筭而九之，并夜於晝，爲二百四十有三日。三分其方而一，以爲三州；三分其州而一，以爲三部；二分其部而一，以爲三家。此猶六十之不可加，而六十四之不可損也。雄以爲未也，從而加之，曰踦，又曰贏，曰：吾以求合乎三百六十有五與夫四分之一者也。曰“踦”也，曰“贏”也，是何爲者？或曰：“以象四分之一，在贏而不在“踦”。“踦”者，斗之二十六也。或曰：“以象閏。”閏之積也，起於難之七，而於此加焉，是強爲之辭也。且其言曰：“譬諸人，增則贅而割則虧。”今也重不足於歷，而輕以其書加焉，是不爲太𤣥也，爲太初歷也。聖人之所略，揚雄之所詳；聖人之所重，揚雄之所忽。是其爲道不足取也。道之不足取也，吾乃今求其數。求合乎三百六十有五與夫四分之一者，固雄意也。賛之七百三十有一，是日之三百六十有五與夫四分之二也。後之學者曰：吾不知夫二十八宿之次與夫日行之度也，而於太𤣥焉求之，則吾懼夫積日之無以處也。歷者，天下之至㣲，要之千載而可行者也。四分而加一，是四歳而加一日也。率四歳而加之，千載之後，吾恐大冬之爲大夏也。且夫四分其日而賛得二焉，故賛者可以爲偶，而不可以爲竒，其勢然也。雄之所欲加者四分之三，而所加者四，是其爲數不足考也。君子之爲書，猶工人之作器也，見其形以知其用。有鼎而加柄焉，是無問其工之材不材，與其金之良苦，而其不可以爲鼎者，固已明矣。況乎加踦與贏而不合乎二十八宿之度，是柄而不任操，吾無取也已。",
                    "zhushu": "",
                    "type": 2
                },
                {
                    "paragraph": "太𤣥論中",
                    "zhushu": "",
                    "type": 2
                },
                {
                    "paragraph": "四分日之一，或曰一百分日之二十五，在四以爲一，在百以爲二十五，惟其所在而加之，豈有常数哉！六日七分者，以八十言者也。苟有以適於用，吾斯從而加之矣。坎、離、震、兊，各守其方，而六十卦之爻，分散於三百六十日。聖人不以五日四分日之一者害其爲易，而以七分者加焉，此非有所法乎？日月星辰之度，天地五行之數也。以爲上之不可以八，而下之不可以六，故以七分者加之，使夫易者亦不爲無用於歷而已矣。夫八十分與夫七分者，皆非其所以爲易也。上下而爲卦，九六而爲爻，此其所以爲易也。聖人不於其所以爲易者加之，故加焉而不害其爲易。若夫四位而爲首，九行而爲賛，此正其所以爲太𤣥者也。而雄於此加焉，故吾不知其爲太𤣥也。始於“中”之一，而訖於“養”之九，闕焉而未見者，四分日之三而已矣。以一百八分而爲日，以一分而加之一首之外，盡八十一首，而四分日之三者可以見矣。觀周之一，知晝夜之不在乎竒偶，而在其所承；觀中之九，知休咎之不在乎晝夜，而在其所處。故積其分至於“養”之九，而可以無患。蓋易之本六日以爲卦，太𤣥之初四日有半以爲首，而皆以四百八十七分求合乎二十八宿之度，加分而其數定，去踦贏而其道勝，吾無憾焉耳。",
                    "zhushu": "",
                    "type": 2
                },
                {
                    "paragraph": "太𤣥論下",
                    "zhushu": "",
                    "type": 2
                },
                {
                    "paragraph": "太𤣥之䇿三十有六，虚三而三十有三用焉。曰：“其說出於易。”易曰：“大衍之數五十，其用四十有九。”是雄之所以爲虚三之說也。夫大衍之數，是數之宗，而萬物之所取用也。今夫蓍，亦用者之一而已矣，或用其千萬，或用其一二，唯其所用，而蓍也，用其四十有九焉。五者，生之終也；十者，成之極也。生之終，成之極，則天下又何以過之？故曰五十。五十者，五十有五云也，非四十有九而益一云也。天下之數於是宗焉，則𤣥無乃亦將取之。且夫四十有九者，豈有他哉？極其所當用之數，而取之於大衍，吾將以老陽之九而明之，則夫七、八、六者，可以從而見焉。今夫一爻而三變，一變而挂一，是三用也；四四揲之，歸竒於扐，是十用也；旣扐而數其餘，是三十有六用也。三與十與三十六，而四十九之數成焉。増之則贏，損之則虧，四十有九足以成爻，而未始有虚一之道，吾不知先儒何從而得之也？聖人之所爲，當然而然耳。區區於天地五行之數，而牽合於其間者，亦見其勞而無取矣。聖人觀乎三才之體，而取諸其象，故八卦皆以三畫。及其欲推之於六十四也，則從而六之，吾又不知先儒之何以配乎六也。聖人之意，直曰非六無以變。非六無以變，是非四十九無以揲也。太𤣥之筭極於三，以三而計之，掛其一，再扐其五，而數其餘之二十七，是亦三十三之數，不可以有加也。今其說曰“三六”，又曰“二九”，又曰“倍天之數”，又曰“地虚三以扮天三”，皆求易之過也。夫卜筮者，聖人所以探吉凶之自然，故爲是不可逆知之數，而寓諸其無心之物，故雖折草毁瓦，而皆有以前禍福之兆。聖人懼無以自神其心，而交於冥莫怳惚之間也，故擇時日，登龜取蓍而廟藏焉。聖人之視蓍龜也，若或依之以自神其心，而非蓍龜之能靈也。況乎區區牽合於天地五行之數，其說固已迂矣。卜筮者，爲不可逆知者也。旦筮用三經，皆竒，夕筮用三緯，日中、夜中用二經一緯，皆竒偶雜，則是吉凶之純駮，不在其逢，而在其時。使夫旦筮者不爲大休，則爲大咎，而日中、夜中與夫夕筮者，大休大咎終不可得而遇也。中之九曰“顚”，靈氣形反，當晝而凶，蓋有之矣。占從其詞，不從其數，其誰曰不可？吾欲去其踦與其贏，加其首之一分，損其蓍之三䇿，不從其數之可以逆知，而從其詞之不可以前定，庶乎其無罪也。",
                    "zhushu": "",
                    "type": 2
                },
                {
                    "paragraph": "太𤣥揔例",
                    "zhushu": "并引",
                    "type": 2
                },
                {
                    "paragraph": "吾旣作太𤣥論，或者讀楊子之書，未知其詳，而以意詰吾說，病辭之不給也，爲作此例。凡雄之法與夫先儒之論，其可取者皆在。有未盡傳之己，意曰“姑觀是焉”。蓋雄者好竒而務深，故辭多夸大，而可觀者鮮。始之以十八䇿，中之以三十六，終之以七十二，積之以二萬六千二百四十四，張而不已，誰不能然？蓋揔例之外無觀焉。四位",
                    "zhushu": "",
                    "type": 2
                },
                {
                    "paragraph": "九賛",
                    "zhushu": "",
                    "type": 2
                },
                {
                    "paragraph": "八十一首",
                    "zhushu": "",
                    "type": 2
                },
                {
                    "paragraph": "揲法",
                    "zhushu": "",
                    "type": 2
                },
                {
                    "paragraph": "占法",
                    "zhushu": "",
                    "type": 2
                },
                {
                    "paragraph": "推𤣥筭",
                    "zhushu": "",
                    "type": 2
                },
                {
                    "paragraph": "求表之賛",
                    "zhushu": "",
                    "type": 2
                },
                {
                    "paragraph": "曆法",
                    "zhushu": "",
                    "type": 2
                },
                {
                    "paragraph": "四位",
                    "zhushu": "",
                    "type": 2
                },
                {
                    "paragraph": "𤣥首之數，在乎方、州、部、家",
                    "zhushu": "推𤣥筭備矣。"
                },
                {
                    "paragraph": "初揲而得之爲家，逆而次之，極於方。兄所以謂之方、州、部、家者，義不在乎其數也，取天下有别之名而加之耳。夫天下之大，所以略别之者，謂之“方”。方之中分之稍詳者，謂之“州”；舉一𩔖而爲之所者，謂之“部”，舉一人而爲之别者謂之“家”。蓋方者別之大，而家者，其小别者也。故𤣥，家一一而轉，而有八十一家，部三三而轉，而有七十七部，州九九而轉，而有九州，方二十七而轉，而有三方。四者旋相爲配，而無所不遇，故有八十一首。",
                    "zhushu": "",
                    "type": 2
                },
                {
                    "paragraph": "九賛",
                    "zhushu": "",
                    "type": 2
                },
                {
                    "paragraph": "方、州、部、家之於𤣥，一首而加一筭，故四位皆及於三，而其筭止於八十一，率一筭而九賛系之。賛者，所以爲首之日，而筭者，所以爲首之次也。故二者並行，而其用各異，非如易之六畫，有以應乎六爻之詞也。𤣥之大體，以二賛而當一日。賛之竒偶，或以爲晝，或以爲夜。竒首之晝，在乎賛之竒；偶首之晝，在乎賛之偶，率十有八賛而後九日備。一首而九賛，其勢然也。故於九賛之間，三三相附，以當天之始、中、終，地之下、中、上，與人之思、禍、福，三者自相變，而皆可以當其一首之賛。故𤣥之所以有九行者，亦以其賛言也。五行之次，水始於一、六，土終五、十，而𤣥數不及十。說者以爲：土，君象也，水、火、木、金四者，是當先後於土者也。至於八十一首之間，則亦以九九相從，以當天、地、人三者之變，與夫九行之數。故舉其首之當水，與天之始始、地之下下、人之思内者，以爲九天",
                    "zhushu": "謂中、羡、從、更、晬、廓、减、沉、成也。",
                    "type": 2
                },
                {
                    "paragraph": "八十一首",
                    "zhushu": "",
                    "type": 2
                },
                {
                    "paragraph": "一首而九賛，二賛爲一日，率一首而四日有半。竒首之次九，爲偶首初一之晝，故自竒之一至於偶之一，而後得爲五日。觀范望之注而考之其星度，則竒首之九賛爲五日，而偶首止於四。",
                    "zhushu": "范注：“周之𥘉一，日入牛六度，礥之初一，日入女二度。”"
                },
                {
                    "paragraph": "𤣥棿曰：“九日平分。”范說非也。蓋一首之數定，而八十一首之數從可知矣。日之周天三百六十五度四分度之一，𤣥之八十一首而未增、踦、贏也，當其三百六十四度有半，於天度爲不及，故踦與贏者，又加其一度焉",
                    "zhushu": "𤣥論備矣。"
                },
                {
                    "paragraph": "夫方、州、部、家之筭，雖無與乎賛之日，然及夫推而求其日也，皆舉筭而以九乗焉。故夫筭者，亦可以通之於日也。四位皆及於三，而周天之日亦可以槩見於其中矣。三方之筭，五十有四九之，半之爲二百四十三日；三州之筭，十有八九之，半之爲八十一日；三部之筭，六九之，半之爲二十七日；三家之筭，三九之，半之爲十三日有半，而踦、贏不與焉。故列方、州、部、家之極數，而以所得之日系之其下而爲圖",
                    "zhushu": "𤣥以太初暦作，故節𠋫、星度皆據焉。",
                    "type": 2
                },
                {
                    "paragraph": "三方",
                    "zhushu": "",
                    "type": 2
                },
                {
                    "paragraph": "揲法",
                    "zhushu": "",
                    "type": 2
                },
                {
                    "paragraph": "三十有六而䇿視焉。天以三分，終於六成，故十八䇿。",
                    "zhushu": "一、二、三之别數是爲三分，三分之積數是爲六成，三六之相乗，是爲十八䇿。"
                },
                {
                    "paragraph": "天不施，地不成，因而倍之，地則虚三以扮天，故蓍之數三十有六，而揲用三十三。別一以挂于左手之小指，中分其餘以三數之，并餘於扐，再扐之後而三數其餘，七爲一，八爲二，九爲三，八扐而四位成。雄之說曰：“一扐之後而數其餘。”夫一挂一扐之多不過乎六，旣六而其餘二十七者，可以爲九，而不可以爲八、九，況夫不至於六哉！太𤣥雄作，其楪法宜不謬，意者傳之失也。王涯之說，一扐之後而三三數之，三七之餘而一一數之，及八以爲二，及九以爲三，不及八，不及九，從三三之數而以三七爲一，是苟以牽合乎一扐之言，而不知夫八者須挂一扐三而後成，而扐終不可以三也。易之三揲也，毎分輒挂，而列乎三指之間。𤣥之再扐也，再扐不挂，而歸於初扐之指，吾於其挂而後分也見焉。易分而後挂，故毎分輒挂，挂必異處，故列乎三指之間。𤣥挂而後分，故再扐不挂，再扐不挂，故歸於初扐之指。指者，視其挂者也。然則不再扐，吾知雄之不先挂也。",
                    "zhushu": "",
                    "type": 2
                },
                {
                    "paragraph": "占法",
                    "zhushu": "",
                    "type": 2
                },
                {
                    "paragraph": "占有四：曰星，曰時，曰數，曰辭。星者，二十八宿與五行之從違也。",
                    "zhushu": "如中水牛北方宿，則是星從，否則違。"
                },
                {
                    "paragraph": "時者，所筮之時與所遇之首之從違也。",
                    "zhushu": "如冬至以後筮，而反遇應以下之首，則是時違，否則從。"
                },
                {
                    "paragraph": "數者，首賛竒偶之從違也。",
                    "zhushu": "一、三、五、七、九，陽家之晝，隂家之夜。二、四、六、八，陽家之夜，隂家之晝。晝詞多休，夜詞多咎。大主因經緯以分三表，南北爲經，東西爲緯。一、六水在北，二、七火在南，五土在中，故一、二、五、六、七爲經。三、八木在東，四、九金在西，故三、四、八、九爲緯。取三經以爲旦筮之一表，一、五、七是也。取三緯以爲夕筮之一表，三、四、八是也。取二經一緯以爲日中、夜中筮之一表，二、六、九是也。今夫旦筮而遇竒首，曰一從、二從、三從，是謂大休；遇偶首，則曰一違、二違、三違，是謂大咎。日中、夜中筮而遇偶首，曰一從、二從、三違，始、中休，終咎；遇竒首，則曰：一違、二違、三從，始、中咎，終休。夕筮而遇竒首，曰一從、二違、三違，始休，中、終咎。遇偶首，則曰：一違、二從、三從，始咎，中、終休。大率如此。"
                },
                {
                    "paragraph": "辭者，辭之從違也。",
                    "zhushu": "各觀其表之辭，觀始、中，決，從、終。",
                    "type": 2
                },
                {
                    "paragraph": "推𤣥筭",
                    "zhushu": "",
                    "type": 2
                },
                {
                    "paragraph": "家一置一，二置二，三置三。部，一勿増，二増三，三増六。州，一勿増，二増九，三増十八。方，一勿増，二増二十七，三増五十四。四位之積筭，則是其首去中之䇿數也。",
                    "zhushu": "",
                    "type": 2
                },
                {
                    "paragraph": "求表之賛",
                    "zhushu": "",
                    "type": 2
                },
                {
                    "paragraph": "置首去中䇿數，",
                    "zhushu": "惟其所遇之首而置之，如應去中四十一，則置四十一。"
                },
                {
                    "paragraph": "减一而九之，",
                    "zhushu": "如應置四十一，則减一爲四十，以九乗四十，得三百六十。"
                },
                {
                    "paragraph": "増賛",
                    "zhushu": "惟其所求之賛而增之。一則増一，二則増一。"
                },
                {
                    "paragraph": "半之，則得賛去冬至日數矣。",
                    "zhushu": "如應首九之，得三百六十，若求應一賛，則增一爲三百六十一。半得百八十有半，則是應之一去冬至百八十日有半也。"
                },
                {
                    "paragraph": "偶爲所得日之夜，竒爲所明日之晝，",
                    "zhushu": "此非一首之聞一爲竒而二爲偶者也。半之而竒謂之竒，半之而偶謂之偶。若不增一爲百八十日，則是法首日之夜，増一則竒，乃是明日應首之晝。"
                },
                {
                    "paragraph": "九之者爲。",
                    "zhushu": ""
                }
            ]
        },
        {
            "name": "嘉祐集卷第八",
            "paragraphs": [
                {
                    "paragraph": "嘉祐集卷第八",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "史論",
                    "zhushu": "",
                    "type": 2
                },
                {
                    "paragraph": "諌論",
                    "zhushu": "",
                    "type": 2
                },
                {
                    "paragraph": "嚳妃論",
                    "zhushu": "",
                    "type": 2
                },
                {
                    "paragraph": "管仲論",
                    "zhushu": "",
                    "type": 2
                },
                {
                    "paragraph": "明論",
                    "zhushu": "",
                    "type": 2
                },
                {
                    "paragraph": "三子知聖人汙論",
                    "zhushu": "",
                    "type": 2
                },
                {
                    "paragraph": "利者義之和論",
                    "zhushu": "",
                    "type": 2
                },
                {
                    "paragraph": "史論",
                    "zhushu": "",
                    "type": 2
                },
                {
                    "paragraph": "史論上",
                    "zhushu": "",
                    "type": 2
                },
                {
                    "paragraph": "史何爲而作乎？其有憂也。何憂乎？憂小人也。何由知之？以其名知之。楚之史曰檮杌。檮杌，四凶之一也。君子不待襃而勸，不待貶而懲。然則史之所懲勸者，獨小人耳。仲尼之志大，故其憂愈大。憂愈大，故其作愈大。是以因史修經，卒之論其效者，必曰“亂臣賊子懼”。由是知史與經皆憂小人而作，其義一也。其意一，其體二，故曰史焉，曰經焉。大凡文之用四：事以實之，詞以章之，道以通之，法以檢之。此經史所兼而有之者也。雖然，經以道、法勝，史以事、詞勝。經不得史，無以證其襃貶，史不得經無以酌其輕重。經非一代之實録，史非萬世之常法，體不相㳂，而用實相資焉。夫易、禮、樂、詩、書，言聖人之道與法詳矣，然弗驗之行事。仲尼懼後丗以是爲聖人之私言，故因赴告䇿書以修春秋，旌善而懲惡，此經之道也。猶懼後丗以爲己之臆斷，故夲周禮以爲凡此經之法也。至於事則舉其略，詞則務於簡。吾故曰：經以道法勝。史則不然，事旣曲詳，詞亦夸耀，所謂襃貶，論賛之外無幾。吾故曰：史以事詞勝。使後人不知史而觀經，則所襃莫見其善狀，所貶弗聞其惡實。故曰：經不得史無以證其襃貶。使後人不通經而專史，則稱謂不知所法，懲勸不知所沮。吾故曰：史不得經無以酌其輕重。經或從僞赴而書，或隱諱而不書，若此者衆，皆適於敎而己。吾故曰：經非一代之實録。史之一紀、一丗家、一傳，其間美惡得失，固不可以一二數，則其論賛數十百言之中，安能事爲之襃貶，使天下之人動有所法如春秋哉？吾故曰：史非萬丗之常法。夫規矩準繩所以制器，器所待而正者也。然而不得器，則䂓無所效其圎，矩無所用其方，準無所施其平，繩無所措其直。史待經而正，不得史則經晦。吾故曰：體不相㳂，而用實相資焉。噫！一䂓一矩、一準一繩，足以制萬器，後之人其務晞遷、固實録可也，愼無若王通、陸長源輩囂囂然冗且僣，則善矣。",
                    "zhushu": "",
                    "type": 2
                },
                {
                    "paragraph": "史論下",
                    "zhushu": "",
                    "type": 2
                },
                {
                    "paragraph": "遷、固史雖以事詞勝，然亦兼道與法而有之，故時得仲尼遺意焉。吾今擇其書有不可以文暁而可以意逹者四，悉顯白之。其一曰隱而章，其二曰直而寛，其三曰簡而明，其四曰微而切。遷之傳廉頗也，議救閼與之失不載焉，見之趙奢傳；傳酈食其也，謀撓楚權之繆不載焉，見之留侯傳；固之傳周勃也，汗出洽背之耻不載焉，見之王陵傳。傳，董仲舒也，議和親之踈不載焉，見之匈奴傳。夫頗、食其、勃、仲舒，皆功十而過一者也。茍列一以疵十，後之庸人必曰：“智如廉頗，辯如酈食其，忠如周勃，賢如董仲舒，而十功不能贖一過”，則將苦其難而怠矣。是故夲傳晦之，而他傳發之，則其與善也，不亦隱而章乎？遷論蘇秦，稱其智過人，不使獨䝉惡聲；論北宫伯子，多其愛人長者。固賛張湯，與其推賢掦善。賛酷吏，人有所襃，不獨暴其惡。夫秦、伯子、湯、酷吏，皆過十而功一者也。茍舉十以廢一，後之凶人必曰：“蘇秦、北宫伯子、張湯、酷吏，雖有善不録矣，吾復何望哉！”是窒其自新之路，而堅其肆惡之志也。故於傳詳之，於論於賛復明之，則其懲惡也，不亦直而寛乎？遷表十二諸侯，首魯訖吳，實十三國，而越不與焉。夫以十二名篇，而載國十三，何也？不數吳也。皆諸侯耳，獨不數矣，何也？用夷禮也。不數而載之者，何也？周裔而覇盟上國也。春秋書哀七年，“公㑹吳于鄫”。書十二年，“公㑹吳于橐皇”。書十三年，“公㑹晉侯及吳子于黃池”。此其所以雖不數而猶獲載也。若越區區於南夷，豺狼狐狸之與居，不與中國㑹盟以觀華風，而用夷俗之名以赴，故君子即其自稱以罪之。春秋書定五年，“於越入吳”。書十四年，“於越敗吳於醉李”。書哀十三年，“於越入吳”。此春秋所以“夷狄畜之”也。茍遷舉而措之諸侯之末，則山戎、獫狁亦或庶乎其間。是以絶而弃之，將使後之人君觀之曰：不知中國禮樂，雖勾踐之賢，猶不免乎絶與弃。則其賤夷狄也，不亦簡而明乎？固之表八而王侯六，書其人也，必曰某土某王若侯某，或功臣外戚，則加其姓，而首目之曰號、謚、姓、名，此異姓列侯之例也。諸侯王其目止號、謚，豈以其尊故不曰名之邪？不曰名之而實名之，豈以不名則不著邪？此同姓諸侯王之例也。王子侯其目爲二，上則曰號、謚、名、名之，而曰名之，殺一等矣。此同姓列侯之例也。及其下，則曰號、謚、姓、名。夫以同姓列侯而加之異姓之例，何哉？察其故，蓋元始之間，王莾僞襃宗室而封之者也，非天子親親而封之者也。宗室，天子不能封，而使王莽封之，故從異姓例，示天子不能有其同姓也。將使後之人君觀之曰：“權歸於臣，雖同姓不能有名器，誠不可假人矣。”則其防僭也，不亦微而切乎？噫！隱而章，則後人樂得爲善之利；直而寛，則後人知有悔過之漸；簡而明，則人君知中國禮樂之爲貴；微而切，則人君知強臣專制之爲患。用力寡而成功博，其能爲春秋繼，而使後之史無及焉者，以是夫。",
                    "zhushu": "",
                    "type": 2
                },
                {
                    "paragraph": "諌論上",
                    "zhushu": "",
                    "type": 2
                },
                {
                    "paragraph": "古今論諌，常與諷而少直，其說蓋出於仲尼。吾以爲諷、直一也，顧用之之術何如耳。伍舉進隱，楚王淫益甚。茅焦解衣危誰，秦帝立悟。諷固不可盡與，直亦末易少之。吾故曰：顧用之之術何如耳。然則仲尼之說非乎？曰：仲尼之說，純乎經者也。吾之說，參乎權而歸乎經者也。如得其術，則人君有少不爲桀紂者，吾百諌而百聽矣，況虚己者乎？不得其術，則人君有少不若尭舜者，吾百諌而百不聽矣，況逆忠者乎？然則奚術而可？曰：機智勇辯，如古游說之士而己。夫游說之士以機智勇辯濟其詐，吾欲諌者以機智勇辯濟其忠。請備論其效。周衰，游說熾於列國，自是丗有其人。吾獨怪夫諌而從者百一，說而從者十九，諌而死者皆是，說而死者未甞聞。然而柢觸忌諱，說或甚於諌。由是知不必乎諷，而必乎術也。說之術可爲諌法者五：理諭之、勢禁之、利誘之、激怒之、隱諷之之謂也。觸龍以趙后愛女賢於子，未旋踵而長安君出質；甘羅以杜郵之死詰張唐，而相燕之行有日；趙卒以兩賢王之意語燕，而立歸武臣。此理而諭之也。子貢以“内憂”敎田常，而齊不得伐魯；武公以麋鹿脅頃襄，而楚不敢圖周；魯連以烹醢懼垣衍，而魏不果帝秦。北勢而禁之也。田生以萬户侯啓張𡖖，而劉澤封；朱建以富貴餌閎孺，而碎陽赦；鄒陽以愛幸恱長君，而梁王釋。此利而誘之也。蘇秦以牛後羞韓，而惠王按劔太息；范雎以無王耻秦，而昭王長跪請敎；酈生以助秦凌漢，而沛公輟洗聽計。此激而怒之也。蘇代謂“土偶”𥬇田文，楚人以弓繳感襄王，蒯通以娶婦悟齊相。此隱而諷之也。五者相傾險詖之論。雖然，施之忠臣，足以成功。何則？理而諭之，主雖昬必悟；勢而禁之，主雖驕必懼；利而誘之，主雖怠必奮；激而怒之，主雖懦必立；隱而諷之，主雖暴必容。悟則明，懼則恭，奮則勤，立則勇，容則寛，致君之道，盡於此矣。吾觀昔之臣，言必從，理必濟，莫如唐魏鄭公。其初實學縱横之說，此所謂得其術者歟？噫！龍逢、比干不獲稱良臣，無蘇秦、張儀之術也。蘇秦、張儀不免爲游說，無龍逢、比干之心也。是以龍逢、比干，吾取其心，不取其術；蘇秦、張儀，吾取其術，不取其心。以爲諌法。",
                    "zhushu": "",
                    "type": 2
                },
                {
                    "paragraph": "諌論下",
                    "zhushu": "",
                    "type": 2
                },
                {
                    "paragraph": "夫臣能諌不能使君必納諌，非眞能諌之臣君能納諌，不能使臣必諌，非眞能納諌之君。欲君必納乎，嚮之論備矣！欲臣必諌乎，吾其言之。夫君之大，天也；其尊，神也；其威，雷霆也。人之不能抗天、觸神、忤雷霆，亦明矣。聖人知其然，故立賞以勸之，傳曰“興王賞諌臣”是也。猶懼其選耎阿諛，使一日不得聞其過，故制刑以威之，書曰“臣下不正，其刑墨”是也。人之情，非病風喪心，未有避賞而就刑者，何苦而不諌哉？賞與刑不設，則人之情又何苦而抗天、觸神、忤雷霆哉？自非性忠義，不恱賞，不畏罪，誰欲以言愽死者？人君又安能盡得性忠義者而任之？今有三人焉，一人勇，一人勇怯半，一人怯。有與之臨乎淵谷者，且告之曰：能跳而越，此謂之勇，不然爲怯。彼勇者耻怯，必跳而越焉，其勇怯半者與怯者則不能也。又告之曰：跳而越者與千金，不然則否。彼勇怯半者奔利，必跳而越焉，其怯者猶未能也。須臾，顧見猛虎暴然向逼，則怯者不待告，跳而越之如康莊矣。然則人豈有勇怯哉？要者以勢驅之耳。君之難犯，猶淵谷之難越也。所謂性忠義，不恱賞，不畏罪者，勇者也，故無不諌焉。恱賞者，勇怯半者也，故賞而後諌焉；畏罪者，怯者也，故刑而後諌焉。先王知勇者不可常得，故以賞爲千金，以刑爲猛虎，使其前有所趨，後有所避，其勢不得不極言䂓失，此三代所以興也。末丗不然，遷其賞於不諌，遷其刑於諌，冝乎臣之噤口卷舌，而亂亡隨之也。間或賢君欲聞其過，亦不過賞之而已。嗚呼！不有猛虎，彼怯者肯越淵谷乎？此無他，墨刑之廢耳。三代之後，如霍光誅昌邑不諌之臣者，不亦鮮哉！今之諌賞，時或有之，不諌之刑，缺然無矣。茍増其所有，有其所無，則䛕者直，侫者忠，況忠直者乎？誠如是，欲聞讜言而不獲，吾不信也。",
                    "zhushu": "",
                    "type": 2
                },
                {
                    "paragraph": "嚳妃論",
                    "zhushu": "",
                    "type": 2
                },
                {
                    "paragraph": "史記載：帝嚳元妃曰“姜原”，次妃曰“簡狄”。“簡狄行浴，見燕墮其𡖉，取吞之，因生契，爲商始祖。”姜原出野，見巨人跡，忻然踐之，因生稷，爲周始祖。”其祖商、周，信矣。其妃之所以生者，神竒妖濫，不亦甚乎？商、周有天下七八百年，是其享天之禄，以能乆有社稷，而其祖宗何如此之不祥也？使聖人而有異於衆庶也，吾以爲天地必將搆隂陽之和，積元氣之英以生之，又焉用此二不祥之物哉？燕墮𡖉於前，取而吞之，簡狄其喪心乎？巨人之跡隱然在地，走而避之且不暇，忻然踐之，何姜原之不自愛也？又謂行浴出野而遇之，是以簡狄、姜原爲淫泆無法度之甚者。帝嚳之妃，稷、契之母，不如是也。雖然，史遷之意，必以詩有“天命𩾐鳥，降而生商。”、“厥初生民，時惟姜原。生民如何？克禋克祀，以弗無孑。履帝武敏歆，攸介攸止，載震載夙，載生載育，時惟后稷”而言之。吁！此又遷求詩之過也。毛公之傳詩也，以鳦鳥降爲祀郊禖之𠋫，履帝武爲從髙辛之行。及鄭之箋而後有吞踐之事。當毛之時，未始有遷史也。遷之說出於疑詩，而鄭之說又出於信遷矣。故天下皆曰：聖人非人，人不可及也。甚矣，遷之以不祥誣聖人也。夏之衰，二龍戲於庭，藏其漦，至周而發之，化爲黿，以生襃姒，以㓕周。使簡狄而吞𡖉，姜原而踐跡，則其生子當如襃姒，以妖惑天下，柰何其有稷、契也？或曰：“然則稷何以弃？”曰：“稷之生也，無菑無害，或者姜原疑而弃之乎？鄭莊公寤生，驚姜氏，姜氏惡之，事固有然者也。吾非惡夫異也，惡夫遷之以不祥誣聖人也。弃之而牛羊避，遷之而飛鳥覆，吾豈惡之哉？楚子文之生也，虎乳之，吾固不惡夫異也。”",
                    "zhushu": "",
                    "type": 2
                },
                {
                    "paragraph": "管仲論",
                    "zhushu": "",
                    "type": 2
                },
                {
                    "paragraph": "管仲相桓公，覇諸侯，攘戎狄，終其身齊國富強，諸侯不叛。管仲死，豎刀、易牙、開方用，桓公薨於亂，五公子爭立，其禍蔓延，訖簡公，齊無寜歳。夫功之成，非成於成之日，蓋必有所由起禍之作，不作於作之日，亦必有所由兆。則齊之治也，吾不曰管仲而曰鮑叔，及其亂也，吾不曰豎刀、易牙、開方而曰管仲。何則？豎刀、易牙、開方三子，彼固亂人國者，顧其用之者，栢公也。夫有舜而後知放四凶，有仲尼而後知去少正卯。彼桓公何人也？顧其使桓公得用三子者，管仲也。仲之疾也，公問之相。當是時也，吾以仲且舉天下之賢者以對，而其言乃不過曰：“豎刀、易牙、開方三子，非人情，不可近”而已。嗚呼！仲以爲桓公果能不用三子矣乎？仲與桓公處幾年矣，亦知桓公之爲人矣乎？桓公聲不絶乎耳，色不絶乎目，而非三子者，則無以遂其欲。彼其初之所以不用者，徒以有仲焉耳。一日無仲，則三子者可以彈冠相慶矣。仲以爲將死之言，可以縶桓公之手足邪？夫齊國不患有三子，而患無仲。有仲則三子者，三疋夫耳。不然，天下豈少三子之徒？雖桓公幸而聽仲，誅此三人，而其餘者，仲能悉數而去之邪？嗚呼！仲可謂不知夲者矣。因桓公之問，舉天下之賢者以自代，則仲雖死，而齊國未爲無仲也。夫何患三子者？不言可也。五覇莫盛於桓、文。文公之才不過桓公，其臣又皆不及仲。靈公之虐，不如孝公之寛厚。文公死，諸侯不敢叛晉。晉襲文公之餘威，得爲諸侯之盟主者，百有餘年。何者？其君雖不肖，而尚有老成人焉。桓公之薨也，一亂塗地。無惑也，彼獨恃一管仲，而仲則死矣。夫天下未甞無賢者，蓋有有臣而無君者矣。桓公在焉，而曰天下不復有管仲者，吾不信也。仲之書有記其將死，論鮑叔、賔𦙃無之爲人，且各䟽其短，是其心以爲是數子者，皆不足以託國，而又逆知其將死，則其書誕謾不足信也。吾觀史鰍以不能進蘧伯玉而退彌子瑕，故有身後之諌。蕭何且死，舉曹參以自代。大臣之用心，固冝如此也。一國以一人興，以一人亡。賢者不悲其身之死，而憂其國之衰。故必復有賢者，而後有以死。彼管仲者，何以死哉？",
                    "zhushu": "",
                    "type": 2
                },
                {
                    "paragraph": "明論",
                    "zhushu": "",
                    "type": 2
                },
                {
                    "paragraph": "天下有大知，有小知。人之智慮有所及，有所不及。聖人以其大知，而兼其小知之功。賢人以其所及，而濟其所不及。愚者不知大知，而以其所不及喪其所及。故聖人之治天下也以常，而賢人之治天下也以時。旣不能常，又不能時，悲夫殆哉！夫惟大知，而後可以常；以其所及濟其所不及，而後可以時。常也者，無治而不治者也；時也者，無亂而不治者也。日月經乎中天，大可以被四海，而小或不能入一室之下，彼固無用此區區小明也。故天下視日月之光，儼然其若君父之威。故自有天地而有日月，以至于今，而未甞可以一日無焉。天下甞有言曰：叛父母，褻神明，則雷霆下擊之。雷霆固不能爲天下盡擊此等輩也，而天下之所以兢兢然不敢犯者，有時而不測也。使雷霆日轟轟焉遶天下以求夫叛父母、褻神明之人而擊之，則其人未必能盡，而雷霆之威無乃褻乎？故夫知日月雷霆之分者，可以用其明矣。聖人之明，吾不得而知也，吾獨愛夫賢者之用其心約而成功博也，吾獨怪夫愚者之用其心勞而功不成也。是無他也，專於其所及而及之，則其及必精；兼於其所不及而及之，則其及必粗。及之而精，人將曰：“是惟無及，及則精矣。”不然，吾恐姦雄之竊𥬇也。齊威王即位，大亂三載，威王一奮，而諸侯震懼二十年，是何修何營邪？夫齊國之賢者，非獨一即墨大夫，明矣。亂齊國者，非獨一阿大夫與左右譽阿而毁即墨者幾人，亦明矣。一即墨大夫易知也，一阿大夫易知也，左右譽阿而毁即墨者幾人，易知也。從其易知而精之，故用心甚約，而成功博也。天下之事，譬如有物十焉，吾舉其一，而人不知吾之不知其九也。歷數之至於九，而不知其一，不如舉一之不可測也，而況乎不至於九也。",
                    "zhushu": "",
                    "type": 2
                },
                {
                    "paragraph": "三子知聖人汙論",
                    "zhushu": "",
                    "type": 2
                },
                {
                    "paragraph": "孟子曰：“宰我、子貢、有若，知足以知聖人汙。”吾爲之說曰：汙，下也。宰我、子貢、有若三子者，其智不足以及聖人髙深幽絶之境，而徒得其下者焉耳。宰我曰：“以予觀於夫子，賢於尭、舜逺矣。”子貢曰：“由百世之後，等百丗之王，莫之能違也。”有若曰：“出乎其𩔖，拔乎其萃，自生民以來，未有夫子之盛也。”是知夫子之大矣，而未知夫子之所以大也，宜乎謂其知足以知聖人汙而己也。聖人之道一也，大者見其大，小者見其小，髙者見其髙，下者見其下，而聖人不知也。茍有形乎吾前者，吾以爲無不見也，而離婁子必將有見吾之所不見焉，是非物罪也。太山之髙百里，有𨚫走而不見者矣，有見而不至其趾者矣，有至其趾而不至其上者矣。而太山未始有變也，有髙而已耳，有大而已耳。見之不逃，不見不求見；至之不拒，不至不求至。而三子者，至其趾也。顔淵從夫子游，出而告人曰：吾有得於夫子矣。宰我、子貢、有若從夫子游，出而告人曰：吾有得於夫子矣。夫子之道一也，而顔淵得之以爲顔淵，宰我、子貢、有若得之以爲宰我、子貢、有若，夫子不知也。夫子之道，有髙而又有下，猶太山之有趾也。髙則難知，下則易從。難知，故夫子之道尊；易從，故夫子之道行。非夫子下之而求行也，道固有下者也。太山非能有趾，而不能無趾也。子貢謂夫子曰：“夫子之道至大也，故天下莫能容夫子。”夫子蓋少貶焉。夫子不恱。夫有其大而後能安其大，有其小焉則亦不狹乎其小。夫子有其大，而子貢有其小，然則無惑乎子貢之不能安夫夫子之大也。",
                    "zhushu": "",
                    "type": 2
                },
                {
                    "paragraph": "利者義之和論",
                    "zhushu": "",
                    "type": 2
                },
                {
                    "paragraph": "義者，所以宜天下，而亦所以拂天下之心。茍宜也，宜乎其拂天下之心也。求宜乎小人邪？永宜乎君子邪？求宜乎君子也，吾未見其不以至正而能也。抗至正而行，宜乎其拂天下之心也。然則義者，聖人戕天下之器也。伯夷、叔齊殉大義以餓于首陽之山，天下之人安視其死而不悲也。天下而果好義也，伯夷、叔齊其不以飢死矣。雖然，非義之罪也，徒義之罪也。武王以天命誅獨夫紂，揭大義而行，夫何䘏天下之人，而其發粟散財，何如此之汲汲也？意者雖武王亦不能以徒義加天下也。乾文言曰：“利者，義之和。”又曰：“利物足以和義。”嗚呼！盡之矣。君子之耻言利，亦耻言夫徒利而己。聖人聚天下之剛以爲義，其支𣲖分裂而四出者，爲直、爲斷、爲勇、爲恕，於五行爲金，於五聲爲商。凡天下之言剛者，皆義屬也。是其爲道決裂慘殺而難行者也。雖然，無之則天下將流蕩忘反，而無以節制之也。故君子欲行之，必即於利。即於利，則其爲力也易。戾於利，則其爲力也艱。利在則義存，利亡則義喪，故君子樂以趨徒義，而小人恱懌以奔利義。必也天下無小人，而後吾之徒義始行矣。嗚呼！難哉！聖人滅人國，殺人父，刑人子，而天下喜樂之，有利義者。與人以千乗之冨而人不奢，爵人以九命之貴而人不驕，有義利也。義利、利義相爲用，而天下運諸掌矣。五色必有丹而色和，五味必有甘而味和，義必有利而義和。文言之所云，雖以論天德，而易之道本因天以言人事。說易者不求之人，故吾猶有言也。",
                    "zhushu": ""
                }
            ]
        },
        {
            "name": "嘉祐集卷第九",
            "paragraphs": [
                {
                    "paragraph": "嘉祐集卷第九",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "上皇帝書",
                    "zhushu": "",
                    "type": 2
                },
                {
                    "paragraph": "嘉祐三年十二月一日，眉州布衣臣蘇洵謹頓首再拜，冐萬死上書皇帝。",
                    "zhushu": "闕下。"
                },
                {
                    "paragraph": "臣前月五日，蒙本州録到中書劄子連牒，臣以兩制議，上翰林學士歐陽脩奏臣所著權書、衡論、幾䇿二十篇，乞賜甄録。陛下過聽，召臣試䇿論舍人院，仍令夲州發遣臣赴闕。臣夲田野匹夫，名姓不登於州閭。今一旦卒然被召，實不知其所以自通於朝廷。承命悸恐，不知所爲。以陛下躬至聖之資，又有群公𡖖之賢，與天下士大夫之衆，如臣等輩，固冝不少。有臣無臣，不加損益。臣不幸有負薪之疾，不能奔走道路，以副陛下搜揚之心。憂惶負罪，無所容處。臣夲凡才，無路自進。當少年時，亦甞欲僥倖於陛下之科舉。有司以爲不肖，輒以擯落。蓋退而處者，十有餘年矣。今雖欲勉強扶病戮力，亦自知其踈拙，終不能合有司之意，恐重得罪，以辱明詔。且陛下所爲千里而召臣者，其意以臣爲能有所發明，以庶幾有𥙷於聖政之萬一。而臣之所以自結髪讀書至于今，兹犬馬之齒，幾已五十，而猶末敢廢者，其意亦欲效尺寸於當時，以快平生之志耳。今雖未能奔伏闕下，以累有司，而猶不忍黙黙，卒無一言而已也。天下之事，其深逺切至者，　自惟踈賤，未敢遽言。而其近而易行，淺而易見者，謹條爲十通，以塞明詔。其一曰：臣聞利之所在，天下趨之。是故千金之子欲有所爲，則百家之市無寧居者。古之聖人，執其大利之權，以奔走天下，意有所嚮，則天下爭先爲之。今陛下有奔走天下之權而不能用，何則？古者賞一人而天下勸，今陛下增秩拜官，動以千計，其人皆以爲己所自致，而不知戮力以報上之恩。至於臨事，誰當效用？此由陛下輕用其爵禄，使天下之士積日持乆而得之。譬如傭力之人，計工而受直，雖與之千萬，豈知德其主哉？是以雖有能者，亦無所施，以爲謹守繩墨，足以自致髙位。官吏繁多，溢于局外，使陛下皇皇汲汲求以處之，而不暇擇其賢不肖，以病陛下之民，而耗竭大司農之錢榖，此議者所欲云而未得也。臣竊思之，蓋今制，天下之吏，自州縣令録幕職而改京官者，皆未得其術，是以若此紛紛也。今雖多其舉官而逺其考，重其舉官之罪，此適足以隔賢者而容不肖。且天下無事，雖庸人皆足以無過，一旦改官，無所不爲。彼其舉者曰：“此廉吏，此能吏。”朝廷不知其所以爲廉與能也。幸而未有敗事，則長爲廉與能矣。雖重其罪，未見有益。上下相蒙，請託公行，涖官六七考，求舉主五六人，此誰不能者？臣愚以爲，舉人者，當使明著其迹，曰：某人廉吏也，甞有某事以知其廉；某人能吏也，甞有某事以知其能。雖不必有非常之功，而皆有可紀之狀。其特曰“廉能而己”者，不聽。如此，則夫庸人雖無罪而不足稱者，不得入其間，老於州縣，不足甚惜。而天下之吏，必皆務爲可稱之功，與民興利除害，惟恐不出諸己。此古之聖人所以驅天下之人，而使爭爲善也。有功而賞，有罪而罰，其實一也。今降官罷任者，必奏曰“某人有某罪，其罪當然”，然後朝廷舉而行之。今若不著其所犯之由，而特曰“此不才貪吏也”，則朝廷安肯以空言而加之罪？今又何獨至於改官而聽其空言哉？是不思之甚也。或以爲如此，則天下之吏務爲可稱，用意過當，生事以爲己功，漸不可長。臣以爲不然，蓋聖人必觀天下之勢而爲之法。方天下初定，民厭勞役，則聖人務爲因循之政，與之休息。及其乆安而無變，則必有不振之禍。是以聖人破其茍且之心，而作其怠墯之氣。漢之元、成，惟不知此，以至於亂。今天下少墯矣，冝有以激發其心，使踴躍於功名，以變其俗。況乎冗官紛紜如此，不知所以節之，而又何疑於此乎？且陛下與天下之士相期於功名，而母茍得，此待之至深也。若其宏才大略，不樂於小官而無聞焉者，使兩制得以非常舉之，此天下亦不過幾人而已。吏之有過而不得遷者，亦使得以功贖，如此，亦以示陛下之有所推恩，而不惟艱之也。其二曰：臣聞古者之制爵禄，必皆孝悌忠信、脩絜博習，聞於郷黨，而逹於朝廷以得之。及其後丗不然，曲藝小數皆可以進。然其得之也，猶有以取之，其弊不若今之甚也。今之用人最無謂者，其所謂任子乎？因其父兄之資以得大官，而又任其子弟，子將復任其孫，孫又任其子，是不學而得者甞無窮也。夫得之也易，則其失之也不甚惜。以不學之人，而居不甚惜之官，其視民如草芥也固冝。　朝廷自近年始有意於裁節，然皆知損之而未得其所損，此所謂制其末而不窮其源，見其粗而未識其精，僥倖之風少衰而猶在也。夫聖人之舉事，不唯曰利而已，必將有以大服天下之心。今欲有所去也，必使天下知其所以去之之說，故雖盡去而無疑。何者？恃其說明也。夫所謂任子者，亦猶曰“信其父兄而用其子弟”云尓。彼其父兄固學而得之也。學者任人，不學者任於人，此易暁也。今之制，茍幸而其官至於可任者，舉使任之，不問其始之何從而得之也。且彼任於人不暇，又安能任人？此猶借資之人，而欲從之匄貸，不已難乎？臣愚以爲父兄之所任而得官者，雖至正郎，冝皆不聽任子弟，唯其能自脩飾而越録躐次以至于清顯者，乃聽。如此，則天下之冗官必大衰少，而公𡖖之後，皆奮志爲學，不待父兄之資。其任而得官者，知後不得復任，其子弟亦當勉強，不肯終老自弃於庸人。此其爲益，豈特一二而已。其三曰：臣聞自設官以來，皆有考績之法。周室旣亡，其法廢絶。自京房建考課之議，其後終不能行。夫有官必有課，有課必有賞罰。有官而無課，是無官也。有課而無賞罰，是無課也。無官無課，而欲求天下之大治，臣不識也。然更歷千載，而終莫之行，行之則益以紛亂，而終不可考。其故何也？天下之吏不可以勝考，今欲人人而課之，必使入於九等之中，此冝其顚倒錯繆，而不若無之爲便也。臣觀自昔行考課者，皆不得其術。蓋天下之官，皆有所屬之長，有功有罪，其長皆得以舉刺。如必人人而課之於朝廷，則其長爲將安用？惟其大吏無所屬，而莫爲之長也，則課之所冝加。何者？其位尊，故課一人而其下皆可以整齊；其數少，故可以盡其能否而不謬。今天下所以不大治者，守、令、丞、尉賢不肖混淆而莫之辨也。夫守、令、丞、尉賢不肖之不辨，其咎在職司之不明。職司之不明，其咎在無所屬而莫爲之長。陛下以無所屬之官，而寄之以一路，其賢不肖，當使誰察之？古之考績者，皆從司㑹而至於天子。古之司㑹，即今之尚書。尚書旣廢，唯御史可以㧾察中外之官。臣愚以爲可使朝臣議定職司考課之法，而於御史臺别立考課之司。中丞舉其大綱，而屬官之中，選強明者一人，以專治其事。以舉刺多者爲上，以舉刺少者爲中，以無所舉刺者爲下。因其罷歸而奏其治要，使朝廷有以爲之賞罰。其非常之功、不可掩之罪，又當特有以償之，使職司知有所懲勸，則其下守、令、丞、尉不容復有所依違，而其所課者又不過數十人，足以求得其實。此所謂“用力少而成功多”，法無便於此者矣。今天下號爲太平，其實逺方之民窮困已某，其咎皆在職司。臣不敢盡言，陛下試加採訪，乃知臣言之不妄。其四曰：臣聞古有諸侯臣妾其境内，而𡖖大夫之家亦各有臣。陪臣之事其君，如其君之事天子。此無他，其　境之内，所以生殺興奪、富貴貧賤者，皆自我制之，此固有以臣　之也。其後諸侯雖廢，而自漢至唐，猶有相君之勢。何者？其署置辟舉之權，猶足以臣之也。是故太守、刺史坐於堂上，州縣之吏拜於堂下，雖奔走頓伏，其誰曰不然。自　太祖受命，収天下之尊歸之京師，一命以上，皆上所自署，而大司農衣食之。自宰相至于州縣吏，雖貴賤相去甚逺，而其實皆所與比肩而事主耳。是以百餘年間，天下不知有權臣之威，而太守、刺史，猶用漢唐之制，使州縣之吏，事之如事君之禮，皆受天子之爵，皆食天子之禄，不知其何以臣之也。小吏之於大官，不憂其有所不從，唯恐其從之過耳。今天下以貴相髙，以賤相諂，柰何使州縣之吏趨走於太守之庭，不啻若僕妾，唯唯不給。故大吏常恣行不忌其下，而小吏不能正，以至於曲隨諂事，助以爲虐，其能中立而不撓者，固已難矣。此不足怪，其勢固使然也。夫州縣之吏，位卑而禄薄，去於民最近，而易以爲姦。朝廷所恃以制之者，特以厲其廉隅，仝其節槩而養其氣，使知有所耻也。且必有異材焉，後將以爲公𡖖，而安可薄哉？其尤不可者，今以縣令從州縣之禮。夫縣令官雖卑，其所負一縣之責，與京朝官知縣等耳。其吏𦙃人民，習知其官長之拜伏於太守之庭，如是之不威也，故輕之，輕之，故易爲姦，此縣令之所以爲難也。臣愚以爲州縣之吏事太守，可恭遜卑抑不敢抗而己，不至於通名賛拜，趨走其下風，所以全士大夫之節，且以儆大吏之不法者。其五曰：臣聞爲天下者，必有所不可窺，是以天下有急，不求其素所不用之人。使天下不能幸其倉卒而取其禄位，唯聖人爲能然。何則？其素所用者，緩急足以使也。臨事而取者，亦不足用矣。傳曰：“寛則巃名譽之人，急則用介胄之士。”今者所用非所養，所養非所用。國家用兵之時，購方略，設武舉，使天下屠沽健兒皆能徒手攫取陛下之官。而兵休之日，雖有超丗之才，而惜斗外之禄，臣恐天下有以窺朝廷也。今之任爲將帥，卒有急難而可使者誰也？陛下之老將，曩之所謂戰勝而善守者，今亡矣。臣愚以爲可復武舉而爲　　制，以革其舊弊。且昔之所謂武舉者，蓋踈矣。其以弓馬得者，不過挽強引重，市井之麤材；而以䇿試中者，亦皆記録章句，區區無用之學。又其取人太多，天下之知兵者不冝如此之衆，而待之又甚輕，其第下者不免於𨽾役，故其所得，皆貪汙無行之徒，豪傑之士耻不忍就。冝因貢士之歳，使兩制各得舉其所聞，有司試其可者，而陛下親䇿之。權略之外，便於弓馬，可以出入嶮岨，勇而有謀者，不過取一二人，待以不次之位，試以守邊之任。文有制科，武有武舉，陛下欲得將相，於此乎取之，十人之中，豈無一二？斯亦足以濟矣。其六曰：臣聞法不足以制天下，以法而制天下，法之所不及，天下斯欺之矣。且法必有所不及也，先王知其有所不及，是故存其大略，而濟之以至誠，使天下之所以不吾欺者，未必皆吾法之所能禁，亦其中有所不忍而已。人君御其大臣，不可以用法，如其左右大臣而必待法而後能御也，則其踈逺小吏當復何以哉？以天下之大，而無可信之人，則國不足以爲國矣。臣觀今兩制以上，非無賢俊之士，然皆奉法供職，無過而已，莫肯於繩墨之外，爲陛下深思逺慮，有所建明。何者？陛下待之於䋲墨之内也。臣請得舉其一二以言之。夫兩府與兩制，冝使日夜交於門，以講論當丗之務，且以習知其爲人，臨事授任，以不失其才。今法不可以相徃來，意將以杜其告謁之私也。君臣之道不同，人臣惟自防，人君惟無防之，是以歡欣相接而無間。以兩府、兩制爲可信邪，當無所請屬；以爲不可信邪，彼何患無所致其私意，安在其相徃來邪？今兩制知舉，不免用封彌騰録，旣奏而下御史，親徃涖之，凛凛如鞫大獄，使不知誰人之辭，又何其甚也！臣愚以爲如此之𩔖，一切撤去。彼稍有知，冝不忍負。若其猶有所欺也，則亦天下之不才無耻者矣。陛下赫然震威，誅一二人，可以使天下姦吏重足而立，想聞朝廷之風，亦必有倜儻非常之才爲陛下用也。其七曰：臣聞爲天下者，可以名器授人，而不可以名器許人。人之不可以一日而知也乆矣。國家以科舉取人，四方之來者如市，一旦使有司第之，此固非眞知其才之髙下大小也，特以爲姑收之而已。將試之爲政，而觀其悠乆，則必有大異不然者。今進士三人之中，釋褐之日，天下望爲𡖖相，不及十年，未有不爲兩制者。且彼以其一日之長，而擅終身之富貴，舉而歸之，如有所負。如此，則雖天下之美材，亦或怠而不脩，其率意恣行者，人亦望風畏之，不敢按，此何爲者也？且又有甚不便者，先王制其天下，尊尊相髙，貴貴相承，使天下仰視朝廷之尊，如太山喬嶽，非板援所能及。茍非有大功，興出羣之才，則不可以輕得其高位。是故天下知有所忌，而不敢覬覦。今五尺童子，斐然皆有意於公𡖖，得之則不知愧，不得則怨。何則？彼習知其一旦之可以僥倖而無難也。如此，則疋夫輕　朝廷。臣愚以爲三人之中，茍優與一官，足以報其一日之長。館閣臺省，非舉不入。彼果不才者也，其安以入爲？彼果才者也，其何患無所舉？此非獨以愛惜名器，將以重朝廷耳。其八曰：臣聞古者敵國相觀，不觀於其山川之嶮，士馬之衆，相觀於人而己。髙山大江，必有猛獸怪物時見其威，故人不敢褻。夫不必戰勝而後服也。使之常有所忌而不敢發，使吾常有所恃而無所怯耳。今以中國之大，使夷狄視之不甚畏，敢有煩言以瀆亂吾聽，此其心不有所窺，其安能如此之無畏也？敵國有事，相待以將；無事，相觀以使。今之所謂使者亦輕矣，曰“此人也，爲此官也，則以爲此使也。”今歳以某，其來歳當以某，又來歳當以某，如縣令署役，必均而己矣。人之才固有所短而不可強，其專對、捷給、勇敢，又非可以學致也。今必使強之，彼有倉惶失次，爲夷狄𥬇而己。古者大夫出疆，有可以安國家、利社稷則專之。今法令太宻，使小吏執簡記其旁，一揺足輒隨而書之，雖有竒才辯士，亦安所效用？彼夷狄觀之，以爲罇俎談燕之間，尚不能辦，軍旅之際，固冝其無人也。如此，將何以破其姦謀而折其驕氣哉？臣愚以爲奉使冝有常人，唯其可者，而不必均。彼其不能者，陛下責之以文學政事，不必強之於言語之間以敗吾事，而亦稍寛其法，使得有所施。且今世之患，以奉使爲艱危，故必均而後可。陛下平世使人，而皆得以辭免，後有緩急，使之出入死地，將皆逃邪？此臣又非獨爲出使而言也。其九曰：臣聞刑之有赦，其來逺矣。周制八議，有可赦之人，而無可赦之時。自三代之衰，始聞有肆赦之令。然皆因天下有非常之事，凶荒流離之後，盜賊垢汗之餘，於是有以沛然洗濯於天下，而猶不若今之因郊而赦，使天下之凶民可以逆知而僥倖也。平時小民畏法，不敢趑趄，當郊之歳，盜賊公行，罪人滿獄，爲天下者將何利於此？而又糜散帑廪，以賞無用冗雜之兵，一經大禮，費以萬億，賦斂之不輕，民之不聊生，皆此之故也。以陛下節用愛民，非不欲去此矣，顧以爲所從來乆逺，恐一旦去之，天下必以爲少恩，而凶豪無頼之兵，或因以爲詞而生亂，此其所以重改也。蓋事有不可改而遂不改者，其憂必深，改之則其禍必速。惟其不失推恩，而有以救天下之弊者。臣愚以爲先郊之歳，可因事爲詞，特發大號，如郊之赦與軍士之賜，且告之曰：“吾於天下非有惜乎推恩也，惟是凶殘之民，知吾當赦，輒以犯法，以賊害吾良民。今而後赦不於郊之歳。”以爲常制，天下之人喜乎，非郊之嵗而得郊之賞也，何暇慮其後。其後四五年而行之，七八年而行之，又從而盡去之，天下晏然不知，而日以逺矣。且此出於五代之後，兵荒之間，所以姑息天下而安反側耳。後之人相承而不能去，以至于今。法令明，其四方無虞，何畏而不改。今不爲之計，使姦人猾吏養爲盜賊，而後取租賦以啖驕兵，乗之以飢饉，鮮不及亂矣。當此之時，欲爲之計，其猶有及乎？其十曰：臣聞古者所以採庶人之議，爲其疎賤而無嫌也。不知爵禄之可愛，故其言公；不知君威之可畏，故其言直。今臣幸而未立于陛下之朝，無所愛惜顧念於其心者，是以天下之事，陛下之諸臣所不敢盡言者，臣請得以僭言之。陛下擢用俊賢，思致太平，今幾年矣。事垂立而輒廢，功未成而旋去，陛下知其所由乎？陛下知其所由，則今之在位者，皆足以有立。若猶未也，雖得賢臣千萬，天下終不可爲。何者？小人之根未去也。陛下遇士大夫有禮，凡在位者，不敢用褻狎戯嫚以求親媚於陛下。而䜛言邪謀之所由至於朝廷者，天下之人，皆以爲陛下不踈逺宦官之過，陛下特以爲耳目玩弄之臣，而不知其隂賊險詐，爲害最大。天下之小人無由至於陛下之前，故皆道於宦官。珠玉錦繡所以爲賂者，絡繹於道，以間𨵿齟齬賢人之謀。陛下縱不聽用，而大臣當有所顧忌，以不得盡其心。臣故曰“小人之根未去也”。竊聞之道路，陛下將有意去而踈之也。若如所言，則天下之福。然臣方以爲憂，而未敢賀也。古之小人，有爲君子之所抑，而反激爲天下之禍者，臣毎痛傷之。蓋東漢之衰，宦官用事，陽球爲司𨽾校尉，發憤誅王甫等數人，磔其尸于道中。常侍曹節過而見之，遂奏誅陽球，而宦官之用事，過於王甫之未誅。其後竇武、何進又欲去之，而反以遇害。故漢之衰至於掃地而不可敕。夫君子之去小人，惟能盡去，乃無後患。惟陛下思宗廟社稷之重，與天下之可畏，旣去之，又去之，旣踈之，又踈之。刀鋸之餘，必無忠良，縱有區區之小節，不過幃闥掃洒之勤，無益於事。惟能務絶其權，使朝廷清明，而忠言嘉謨易以入，則天下無事矣。惟　陛下無使爲臣之所料，而後丗以臣爲知言，不勝大願。曩臣所著二十篇，略言當丗之要。陛下雖以此召臣，然臣觀朝廷之意，特以其文采詞致稍有可嘉，而未必其言之可用也。天下無事，臣毎毎狂言，以迂闊爲丗𥬇，然臣以爲必將有時而不迂闊也。賈𧨏之䇿不用於孝文之時，而使主父偃之徒得其餘論，而施之於孝武之丗。夫施之於孝武之丗，固不如用之於孝文之時之易也。臣雖不及古人，惟陛下不以一布衣之言而忽之，不勝越次憂國之心，效其所見。且非陛下召臣，臣言無以至於朝廷。今老矣，恐後無由復言，故云云之多至於此也。惟陛下寛之。臣洵誠惶誠懼，頓首頓首，謹書。",
                    "zhushu": ""
                }
            ]
        },
        {
            "name": "嘉祐集卷第十",
            "paragraphs": [
                {
                    "paragraph": "嘉祐集卷第十",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "上韓樞密書",
                    "zhushu": "",
                    "type": 2
                },
                {
                    "paragraph": "上富丞相書",
                    "zhushu": "",
                    "type": 2
                },
                {
                    "paragraph": "上文丞相書",
                    "zhushu": "",
                    "type": 2
                },
                {
                    "paragraph": "上田樞密書",
                    "zhushu": "",
                    "type": 2
                },
                {
                    "paragraph": "上余青州書",
                    "zhushu": "",
                    "type": 2
                },
                {
                    "paragraph": "上韓樞密書",
                    "zhushu": "",
                    "type": 2
                },
                {
                    "paragraph": "太尉執事：洵著書無他長，及言兵事，論古今形勢，至自比賈𧨏。所獻權書，雖古人已徃成敗之迹，茍深暁其義，施之於今，無所不可。昨因請見求進未議，太尉許諾，謹撰其說。言語朴直，非有驚丗絶俗之談，甚髙難行之論。太尉取其大綱，而無責其纎悉。蓋古者非用兵決勝之爲難，而養兵不用之可畏。今夫水激之山，放之海，決之爲溝塍，壅之爲沼沚，是天下之人能之。委江河，注淮泗，匯爲洪波，瀦爲大湖，萬丗而不溢者，自禹之後，末之見也。“夫兵者，聚天下不義之徒，授之以不仁之器，而敎之以殺人之事。夫惟天下之未安，盜賊之未殄，然後有以施其不義之心，用其不仁之器，而試其殺人之事。當是之時，勇者無餘力，智者無餘謀，巧者無餘技。故其不義之心變而爲忠，不仁之器加之於不仁，而殺人之事施之於當殺。及夫天下旣平，盜賊既殄，不義之徒聚而不散，勇者有餘力則思以爲亂，智者有餘謀，巧者有餘技則思以爲詐，於是天下之患雜然出矣。蓋虎豹終日而不殺，則跳踉大呌，以發其怒。蝮蝎終日而不螫，則噬齧草木以致其毒。其理固然，無足怪者。昔者劉、項奮於草芥之間，秦、楚無頼子弟千百爲輩，爭起而應者，不可勝數。轉闘五六年，天下厭兵，項籍死而髙祖亦已老矣。方將分王諸將，改定律令，與天下休息，而韓信、黥布之徒相繼而起者七國，髙祖死於介胄之間，而莫能止也。連延及於吕氏之禍，訖孝文而後定。是何起之易而收之難也！劉、項之勢，初若決河，順流而下，誠有可喜。及其崩潰四出，放乎數百里之間，拱手而莫能救也。嗚呼！不有聖人，何以善其後！”　太祖、太宗躬擐甲胄跋履險阻，以斬刈四方之蓬蒿。用兵數十年，謀臣猛將滿天下，一旦卷甲而休之，傳四丗而天下無變，此何術也？荆楚、九江之地不分於諸將，而韓信、黥布之徒無以啓其心也。雖然，天下無變而兵乆不用，則其不義之心蓄而無所發，飽食優游，求逞於良民。觀其平居無事，出怨言以邀其上，一日有急，是非人得千金不可使也。徃年詔天下繕完城池，西川之事，洵實親見。凡郡縣之冨民，舉而籍其名，得錢數百萬，以爲酒食餽餉之費。杵聲未絶，城輒隨壞，如此者數年而後定。卒事，官吏相賀，卒徒相矜，若戰勝凱旋而徒賞者。比來京師，遊阡陌間，其曹徃徃偶語，無所諱忌。聞之士人，方春時，尤不忍聞。蓋時五六月矣，㑹京師憂大水，鋤耰畚築，列于兩河之壖，縣官日費千萬，傳呼勞問之不絶者数十里，猶且睊睊粮顧，莫肯效用。且夫内之如京師之所聞，外之如西川之所親見，天下之勢，今何如也？御將者，天子之事也。御兵者，將之職也。天子者，養尊而處優，樹恩而收名，與天下爲喜樂者也，故其道不可以御兵。人臣執法而不求情，盡心而不求名，出死力以捍社稷，天下之心繫於一人，而已不與焉。故御兵者，人臣之事，不可以累天子也。今之所患，大臣好名而懼謗。好名則多樹私恩，懼謗則執法不堅，是以天下之兵，豪縱至此，而莫之或制也。頃者，狄公在樞府，號爲寛厚愛人，狎妮士卒，得其歡心，而太尉適承其後波。狄公者，知御外之術，而不知治内之道，此邊將材也。古者兵在外，愛將軍而忘天子；在内，愛天子而忘將軍。愛將軍所以戰，愛天子所以守。狄公以其御外之心，而施諸其内，太尉不反其道，而何以爲治？或者以爲兵乆驕不治，一旦繩以法，恐因以生亂。昔者郭子儀去河南，李光弼實代之，將至之日，張用濟斬於轅門，三軍股栗。夫以臨淮之悍，而代汾陽之長者，三軍之士竦然如赤子之脫慈母之懷，而立乎嚴師之側，何亂之敢生？旦夫天子者，天下之父母也；將相者，天下之師也。師雖嚴，赤子不以怨其父母；將相雖厲，天下不以咎其君，其勢然也。天子者，可以生人、殺人，故天下望其生。及其殺之也，天下曰：“是天子殺之。”故天子不可以多殺。人臣奉天子之法，雖多殺，天下無以歸怨。此先王所以威懷天下之術也。伏惟太尉思天下所以長乆之道，而無幸一時之名；盡至公之心，而無䘏三軍之多言。夫天子推深仁以結其心，太尉厲威武以振其墮。彼其思天子之深仁，則畏而不至於怨，思太尉之威武，則愛而不至於驕。君臣之體順，而畏愛之道立，非太尉吾誰望邪？不宣。洵再拜。",
                    "zhushu": "",
                    "type": 2
                },
                {
                    "paragraph": "上富相公書",
                    "zhushu": "",
                    "type": 2
                },
                {
                    "paragraph": "相公閤下：徃年天子震怒，出逐宰相，選用舊臣堪付屬以天下者，使在相府，與天下更始，而閤下之位，實在第三。方是之時，天下威喜相慶，以爲閤下惟不爲宰相也，故黙黙在此。方今困而後起，起而復爲宰相，而又適值乎此時也，不爲而何爲？且吾之意待之如此其厚也，不爲而何以副吾望？故咸曰：“後有下令而異於他日者，必吾富公也。”朝夕而待之，跂首而望之，望望然而不獲見也，戚戚然而疑。嗚呼！其弗獲聞也，必其逺也。進而及於京師，亦無聞焉，不敢以疑，猶曰：“天下之人如此其衆也，數十年之間如此其變也，皆曰賢人焉。”或曰：“彼其中則有說也，而天下之人則未始見也。然而不能無憂。”蓋古之君子，愛其人也，則憂其無成。且甞聞之，古之君子，相是君也，與是人也，皆立於朝，則使吾皆知其爲人皆善者也，而後無憂。且一人之身，而欲擅天下之事，雖見信於當丗，而同列之人一言而疑之，則事不可以成。今夫政出於他人而不懼，事不出於己而不忌，是二者惟善人爲能，然猶欲得其心焉。若未衆人，政出於他人而懼其害己，事不出於己而忌其成功，是以有不平之心生。夫或居於吾前，或立於吾後，而皆有不平之心焉，則身危。故君子之處於其間也，不使之不平於我也。周公立於明堂以聽天下，而召公惑，何者？天下固惑乎大者也，召公猶未能信乎吾之此心也。周公定天下，誅管、蔡，告召公以其志，以安其身，以及於成王。故凡安其身者，以安乎周也。召公之於周公，管、蔡之於周公，是二者亦皆有不平之心焉，以爲周之天下，公將遂取之也。周公誅其不平而不可告語者，告其可以告語者，而和其不平之心。然則非其必不可以告語者，則君子未始不欲和其心。天下之人，從仕而至於𡖖大夫，宰相集處其上，相之所爲，何慮而不成？不能忍其區區之小忠，以成其不平之舋，則害其大事。是以君子忍其小忠，以容其小過，而杜其不平之心，然後當大事而聽命焉。且吾之小忠，不足以易吾之大事也，故寧小容焉，使無蔕芥於其間。古之君子，與賢者並居而同樂，故其責之也詳。不幸而與不肖者偶，不圖其大而治其細，則闊逺於事情，而無益於當丗。故天下無事，而後可與爭此，不然則否。昔者諸吕用事，陳平憂懼，計無所出。陸賈入見，說之，使交歡周勃。陳平用其䇿，卒得絳侯北軍之助，以滅諸吕。夫絳侯，木強之人也，非陳平致之而誰也？故賢人者致不賢者，非夫不賢者之能致賢者也。曩者陛下即位之初，寇萊公爲相，惟其側有小人不能誅，又不能與之無忿，故終以斥去。及范文正公在相府，又欲以歳月盡治天下事，失於急與不忍小忠，故群小人亦急逐之，一去遂不復用，以殁其身。伏惟閤下以不丗出之才，立於天子之下，百官之上，此其深謀逺慮，必有所處，而天下之人猶未獲見。洵，西蜀之人也，竊有志於今丗，願一見於堂上。伏惟閤下深思之無忽。",
                    "zhushu": "",
                    "type": 2
                },
                {
                    "paragraph": "上文丞相書",
                    "zhushu": "",
                    "type": 2
                },
                {
                    "paragraph": "昭文相公執事：天下之事，制之在始。始不可制，制之在末。是以君子愼始而無後憂。救之於其末，而其始不爲無謀。失諸其始，而邀諸其終，而天下無遺事。是故古者之制其始也，有百年之前而爲之者也。蓋周公營乎東周，數百年而待乎平王之東遷也。然及其収天下之士，而責其賢不肖之分，則未甞於其始焉而制其極。蓋常舉之於諸侯，考之於太學，引之於射宫，而試之弓矢，如此其備矣。然而管叔、蔡叔，文王之子，而武王、周公之弟也，生而與之居處，習知其性之所好惡，與夫居之於太學，而習之於射宫者，冝愈詳矣。然其不肖之實，卒不見於此時。及其出爲諸侯監國，臨大事而不克自定，然後敗露以見其不肖之才。且夫張弓而射之，一不失容，此不肖者或能焉，而聖人豈以爲此足以盡人之才？蓋將爲此名以收天下之士，而後觀其臨事而黜其不肖。故曰：“始不可制，制之在末。”於此有人求金於沙，斂而揚之。惟其揚之也精，是以責金於揚，而斂則無擇焉。不然，金與沙礫皆不録而己矣。故欲求盡天下之賢俊，莫若略其始；欲求責實於天下之官，莫若精其終。今者天下之官，自相府而至於一縣之丞尉，其爲數實不可勝計。然而大數已定，餘吏溢于官籍。大臣建議减任子，削進士，以求便天下。竊觀古者之制，略於始而精於終，使賢者易進，而不肖者易犯。夫易犯故易退，易進故賢者衆，衆賢進而不肖者易退，夫何患官冗？今也艱之於其始，竊恐夫賢者之難進，與夫不肖者之無以異也。方今進退天下士大夫之權，内則御史，外則轉運，而士大夫之間，絜然而無過，可任以爲吏者，其實無幾。且相公何不以意推之？徃年吴中復在犍，爲一月而發二吏，中復去職，而吏之以罪免者，曠歳無有也。雖然，此特洵之所見耳，天下之大，則又可知矣。國家法令甚嚴，洵從蜀來，見凡吏商者皆不征，非追胥調發，皆得役天子之夫，是以知天下之吏犯法者甚衆。從其犯而黜之，十年之後，將分職之不給，此其權在御史、轉運，而御史、轉運之權實在相公，顧甚易爲也。今四方之士㑹於京師，口語籍籍，莫不爲此，然皆莫肯一言於其上，誠以爲近於私我也。洵，西蜀之人，方不見用於當丗，幸又不復以科舉爲意，是以肆言於其間，而可以無嫌。伏惟相公慨然有憂天下之心，征伐四國，以安天子，毅然立朝，以威制天下，名著功遂，文武並濟。此其享功業之重，而居富貴之極，於其平生之所望，無復慊然者。惟其獲天下之多士，而與之皆樂乎此，可以復動其志。故遂以此告其左右，惟相公亮之。",
                    "zhushu": "",
                    "type": 2
                },
                {
                    "paragraph": "上田樞密書",
                    "zhushu": "",
                    "type": 2
                },
                {
                    "paragraph": "天之所以與我者，夫豈偶然哉？尭不得以與丹朱，舜不得以與商均，而瞽叟不得奪諸舜。發於其心，出於其言，見於其事，確乎其不可易也。聖人不得以與人，父不得奪諸其子，於此見天之所以與我者，不偶然也。夫其所以與我者，必有以用我也。我知之不得行之，不以告人，天固用之，我實置之，其名曰弃天。自卑以求幸其言，自小以求用其道，天之所以與我者何如，而我如此也，其名曰褻天。弃天，我之罪也；褻天，亦我之罪也，其名曰逆天。然則弃天、褻天者，其責在我；逆天者，其責在人。在我者，吾將盡吾力之所能爲者，以塞夫天之所以與我之意，而求免乎天下後丗之譏在人者，吾何知焉？吾求免夫一身之責之不暇，而爲人憂乎哉！孔子、孟軻之不遇，老於道塗，而不倦、不愠、不怍、不沮者，夫固知夫責之所在也。衞靈、魯哀、齊宣、梁惠之徒之不足相與以有爲也，我亦知之矣，抑將盡吾心焉耳。吾心之不盡，吾恐天下後丗無以責夫衞靈、魯哀、齊宣、梁惠之徒，而彼亦將有以辭其責也。然則孔子、孟軻之目將不暝於地下矣。夫聖人賢人之用心也固如此。如此而生，如此而死，如此而貧賤，如此而富貴。升而爲天，沉而爲泉，流而爲川，止而爲山，彼不預吾事，吾事畢矣。竊怪夫後之賢者之不能自處其身也，飢寒窮困之不勝而號於人。嗚呼！使吾誠死於飢寒窮困邪，則天下後丗之責將必有在。彼其身之責不自任以爲憂，而我取而加之吾身，不已過乎？今洵之不肖，何敢以自列於聖賢，然其心亦有所不甚自輕者。何則天下之學者，孰不欲一蹴而造聖人之域？然及其不成也，求一言之幾乎道而不可得也。千金之子，可以貧人，可以富人，非天之所與，雖以貧人富人之權，求一言之幾乎道，不可得也。天子之宰相，可以生人，可以殺人，非天之所與，雖以生人殺人之權，求一言之幾乎道，不可得也。今洵用力於聖人賢人之術，亦已乆矣，其言語，其文章，雖不識其果可以有用於今而傳於後與否，獨怪其得之之不勞。方其致思於心也，若或起之，得之心而書之紙也，若或相之。夫豈無一言之幾乎道？千金之子，天子之宰相，求而不得者，一旦在己，故其心得以自負，或者天其亦有以與我也。曩者見執事於益州，當時之文淺狹可𥬇，飢寒窮困亂其心，而聲律記問又從而破壊其體，不足觀也已。數年來，退居山野，自分永弃，與丗俗日踈闊，得以大肆其力於文章。詩人之優柔，騷人之清深，孟、韓之温淳，遷、固之雄剛，孫、吴之簡切，投之所嚮，無不如意。常以爲董生得聖人之經，其失也流而爲迂；鼂錯得聖人之權，其失也流而爲許。有二子之才而不流者，其惟賈生乎？惜乎今之丗，愚未見其人也。作䇿二道，曰審勢、審敵；作書十篇，曰權書。洵有山田一頃，非凶歳可以無飢，力耕而節用，亦足以自老。不肖之身不足惜，而天之所與者不忍弃，且不敢褻也。執事之名滿天下，天下之士用與不用在執事，故敢以所謂䇿二道權書十篇者爲獻。平生之文逺不可多致，有洪範論、史論七篇，近以獻内翰歐陽公。度執事與之朝夕相從而議天下之事，則斯文也，其亦庶乎得陳於前矣。若夫其言之可用與其身之可貴與否者，執事事也，執事責也，於洵何有哉！",
                    "zhushu": "",
                    "type": 2
                },
                {
                    "paragraph": "上余青州書",
                    "zhushu": "",
                    "type": 2
                },
                {
                    "paragraph": "洵聞之：楚人髙令尹子文之行，曰：“三以爲令尹而不喜，三奪其令尹而不怒。”其爲令尹也，楚人爲之喜；而其去令尹也，楚人爲之怒已。不期爲令尹，而令尹自至。夫令尹子文豈獨惡夫富貴哉？知其不可以求得，而安其自得，是以喜怒不及其心，而人爲之囂囂。嗟夫！豈亦不足以見己大而人小邪？脫然爲弃於人，而不知弃之爲悲；紛然爲取於人，而不知取之爲樂。人自爲弃我、取我，而吾之所以爲我者如一，則亦不足以髙視天下而竊𥬇矣哉！昔者明公之初，自奮於南海之濵，而爲天下之名𡖖。當其盛時，激昂慷慨，論得失，定可否，左摩西羗，右揣契丹，奉使千里，彈𡑅強悍不屈之虜，其辯如決河流而東注諸海，名聲四溢於中原，而滂薄於戎狄之國，可謂至盛矣。及至中廢，而爲海濵之匹夫，蓋其間十有餘年，明公無求於人，而人亦無求於明公者。其後適㑹南蠻縱橫放肆，充斥萬里，而莫之或救。明公乃起於民伍之中，折尺箠而笞之，不旋踵而南方乂安。夫明公豈有求而爲之哉？適㑹事變以成大功，功成而爵禄至。明公之於進退之事，蓋亦綽綽乎有餘𥙿矣。悲夫！丗俗之人，紛紛於富貴之間，而不知自止。逹者安於逸樂，而習爲髙岸之節，顧視四海飢寒窮困之士，莫不嚬蹙嘔噦而不樂。窮者藜藿不飽，布褐不暖，習爲貧賤之所摧折，仰望貴人之輝光，則爲之顚倒而失措。此二人者，皆不可與語於輕富貴而安貧賤。何者？彼不知貧富貴賤之正味也。夫惟天下之習於富貴之榮，而狃於貧賤之辱者，而後可與語此。今夫天下之所以奔走於富貴者，我知之矣，而不敢以告人也。富貴之極，止於天子之相。而天子之相，果誰爲之名？豈天爲之名邪？其無乃亦人之自相名邪？夫天下之官，上自三公，至於𡖖大夫，而下至於士，此四人者，皆人之所自爲也，而人亦自貴之。天下以爲此四者，絶羣離𩔖，特立於天下而不可幾近，則不亦大惑矣哉！蓋亦反其夲而思之，夫此四名者，其初蓋出於天下之人出其私意，以自相號呼者而已矣。夫此四名者，果出於人之私意，所以自相號呼也，則夫丗之所謂“賢人君子”者，亦何以異此？有方者爲“賢人”，而有德者爲“君子”。此二名者，夫豈輕也哉？而今丗之士得爲君子者，一爲丗之所弃，則以爲不若一命士之貴，而況以與三公爭哉！且夫明公昔者之伏於南海，與夫今者之爲東諸侯也，君子豈有間於其間，而明公亦豈有以自輕而自重哉？洵以爲明公之習於冨貴之榮，而狃於貧賤之辱，其甞之也，蓋以多矣。是以極言至此，而無所迂曲。洵，西蜀之匹夫，甞有志於當世，因循不遇，遂至於老。然其甞所欲見者，天下之士蓋有五六人。五六人者已略見矣，而獨明公之未甞見，毎以爲恨。今明公來朝，而洵適在此，是以不得不見。伏惟加察，幸甚！",
                    "zhushu": ""
                }
            ]
        },
        {
            "name": "嘉祐集卷第十一",
            "paragraphs": [
                {
                    "paragraph": "嘉祐集卷第十一",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "上歐陽内翰書五首",
                    "zhushu": "",
                    "type": 2
                },
                {
                    "paragraph": "上王長安書",
                    "zhushu": "",
                    "type": 2
                },
                {
                    "paragraph": "上張侍郎書二首",
                    "zhushu": "",
                    "type": 2
                },
                {
                    "paragraph": "上韓舎人書",
                    "zhushu": "",
                    "type": 2
                },
                {
                    "paragraph": "上歐陽内翰第一書",
                    "zhushu": "",
                    "type": 2
                },
                {
                    "paragraph": "内翰執事：洵布衣窮居，甞竊有歎，以爲天下之人不能皆賢，不能皆不肖。故賢人君子之處於丗，合必離，離必合。徃者天子方有意於治，而范公在相府，冨公爲樞密副使，執事與余公、蔡公爲諌官，尹公馳騁上下，用力於兵華之地。方是之時，天下之人，毛髮絲粟之，紛紛然而起，合而爲一。而洵也自度其愚魯無用之身，不足以自奮於其間，退而養其心，幸其道之將成，而可以復見於當丗之賢人君子。不幸道未成，而范公西、冨公執事與余公、蔡公分散四出，而尹公亦失勢，奔走於小官。洵時在京師，親見其事，忽忽仰天歎息，以爲斯人之去而道雖成，不復足以爲榮也。旣復自思，念徃者衆君子之進於朝，其始也必有善人焉樓之，今也，亦必有小人焉。推之今之丗無復有善人也，則已矣，如其不然也，吾何憂焉？姑養其心，使其道大有成而待之，何傷？退而處十年，雖未敢自謂其道有成矣，然浩浩乎，其胷中若與曩者異。而余公適亦有成功於南方，執事與蔡公復相繼登於朝，冨公復自外入爲宰相，喜且自賀，以爲道旣已粗成，而果將有以發之也。旣又反而思其嚮之所慕望愛恱之而不得見之者，蓋有六人。今將徃見之矣，而六人者已有范公、尹公二人亡焉，則又爲之澘然出涕以悲。嗚呼！二人者不可復見矣，而所恃以慰此心者，猶有四人也，則又以自解。思其止於四人也，則又汲汲欲一識其面，以發其心之所欲言。而冨公又爲天子之宰相，逺方寒士未可遽以言通於其前。余公、蔡公逺者又在萬里外，獨執事在朝廷間，而其位差不甚貴，可以呌呼板援而聞之以言。而飢寒衰老之病，又痼而留之，使不克自至於執事之庭。夫以慕望愛恱其人之心，十年而不得見，而其人已死，如范公、尹公二人者，則四人者之中，非具勢不可遽以言通者，何可以不能自徃而遽已也？執事之文章，天下之人莫不知之，然竊自以爲洵之知之特深，愈於天下之人。何者？孟子之文，語約而意盡，不爲巉刻斬絶之言，而其鋒不可犯。韓子之文，如長江太河，渾浩流轉，魚黿蛟龍，萬怪惶惑，而抑遏蔽掩，不使自露，而人望見其淵然之光，蒼然之色，亦自畏避，不敢迫視。執事之文，紆餘委備，徃復百折，而條逹踈暢，無所間斷，氣盡語極，急言竭論，而容與間易，無艱難勞苦之態。此三者皆斷然自爲一家之文也。惟李翶之文，其味黯然而長，其光油然而幽，俯仰揖讓，有執事之態。陸䞇之文，遣言措意，切近的當，有執事之實。而執事之才，又自有過人者。蓋執事之文，非孟子、韓子之文，而歐陽子之文也。夫樂道人之善而不爲諂者，以其人誠足以當之也。彼不知者，則以爲譽人以求其恱己也。夫譽人以求其恱己，洵亦不爲也。而其所以道執事光明盛大之德而不自知止者，亦欲執事之知其知我也。雖然，執事之名滿於天下，雖不見其文，而固已知有歐陽子矣。而洵也不幸墮在草野泥塗之中，而其知道之心又近而粗成，而欲徒手奉咫尺之書，自託於執事，將使執事何從而知之，何從而信之哉？洵少年不學，生二十五歳，始知讀書，從士君子遊。年旣已晚，而又不遂刻意厲行，以古人自期，而視與己同列者皆不勝己，則遂以爲可矣。其後困益甚，然後取古人之文而讀之，始覺其出言用意與己大異。時復内顧，自思其才，則又似夫不遂止於是而已者。由是盡燒曩時所爲文數百篇，取論語、孟子、韓子及其他聖人賢人之文，而兀然端坐，終日以讀之者七八年。方其始也，入其中而惶然，愽觀於其外，而駭然以驚。及其乆也，讀之益精，而其胷中豁然以明，若人之言固當然者，然猶未敢自出其言也。時旣乆，胷中之言日益多，不能自制，試出而書之。已而再三讀之，渾渾乎覺其來之易矣，然猶未敢以爲是也。近所爲洪範論、史論凡七篇，執事觀其如何？嘻！區區而自言，不知者又將以爲自譽，以求人之知己也。惟執事思其十年之心，如是之不偶然也而察之。",
                    "zhushu": "",
                    "type": 2
                },
                {
                    "paragraph": "上歐陽内翰第二書",
                    "zhushu": "",
                    "type": 2
                },
                {
                    "paragraph": "内翰諌議執事：士之能以其姓名聞乎天下後丗者，夫豈偶然哉？以今觀之，乃可以見。生而同郷，學而同道，以某問某，蓋有曰“吾不間”者焉。而況乎天下之廣，後丗之逺，雖欲求其髣髴，豈易得哉！古之以一能稱，以一善書者，愚未甞敢忽也。今夫群群焉而生，逐逐焉而死者，更千萬人不稱不書也。彼之以一能稱，以一善書者，皆有以過乎千萬人者也。自孔子没百有餘年而孟子生。孟子之後數十年而至荀𡖖子。荀𡖖子後乃稍闊逺，二百餘年而楊雄稱於丗。楊雄之死，不得其繼，千有餘年而後屬之韓愈氏。韓愈氏没三百年矣，不知天下之將誰與也？且夫以一能稱，以一善書者，皆不可忽，則其多稱而屢書者，具爲人，宜尤可貴重。柰何數千年之間，四人而無加，此其人宜何如也？天下病無斯人，天下而有斯人也，冝何以待之？洵一窮布衣，於今丗最爲無用，思以一能稱，以一善書而不可得者也。況夫四子者之文章，誠不敢冀其萬一。頃者張益州見其文，以爲似司馬子長，洵不恱，辭焉。夫以布衣而王公大人稱其文似司馬遷，不恱而辭，無乃爲不近人情？誠恐天下之人不信，且懼張公之不能副其言，重爲丗俗𥬇耳。若執事，天下所就而折𠂻者也，不知其不肖，稱之曰：“子之六經論，荀𡖖子之文也。”平生爲文，求於千萬人中，使其姓名髣髴於後丗而不可得。今也一旦而得齒於四人者之中，天下烏有是哉？意者其失於斯言也。執事於文稱師魯，於詩稱子美、聖俞，未聞其有此言也。意者其戲也。惟其愚而不顧，日書其所爲文，惟執事之求而致之。旣而屢請而屢辭焉，曰：“吾未暇讀也。”退而處，不敢復見，甚慙於朋友。曰：“信矣，其戲也！”雖然，天下不知其爲戲，將有以議執事，洵亦且得罪。執事憐其平生之心，茍以爲可敎，亦足以慰其衰老。唯無曰荀𡖖云者，幸甚！",
                    "zhushu": "",
                    "type": 2
                },
                {
                    "paragraph": "與歐陽内翰第三書",
                    "zhushu": "",
                    "type": 2
                },
                {
                    "paragraph": "洵啓：昨岀京倉惶，遂不得一别。去後數日，始知悔恨。蓋一時間變岀不意，遂擾亂如此，怏悵怏悵！不審日來尊履何似？二子軾、轍竟不免丁憂，今已到家月餘，幸且存活。洵道塗奔波，老病侵陵，成一翁矣。自思平生羈蹇不遇，年近五十，始識閤下，傾蓋晤語，便若平生。非徒欲援之於貧賤之中，乃與切磨論議，共爲不朽之計。而事未及成，輒聞此變。孟軻有云：“行或使之，止或柅之。”豈信然邪？洵離家時，無壯子弟守舍，歸來屋廬倒壞，籬落破漏，如逃亡人家。今且謝絶過從，杜門不出，亦稍稍取舊書讀之。時有所懷，輒欲就閤下評議。忽驚相去已四千里，思欲跂首望見君子之門庭，不可得也。所示范公碑文，議及申公事節，最爲深厚。近試以語人，果無有曉者。毎念及此，鬱鬱不樂。閣下雖賢俊滿門，足以嘯歌俯仰，終日不悶，然至於不言而心相諭者，閤下於誰取之？自蜀至秦，山行一月；自秦至京師，又沙行數千里，非有名利之所驅，與凡事之不得已者，孰爲來哉？洵老矣，恐不能復東。閤下當時賜音問，以慰孤耿。病中無聊，深愧踈略，惟千萬珍重！",
                    "zhushu": "",
                    "type": 2
                },
                {
                    "paragraph": "上歐陽内翰第四書",
                    "zhushu": "",
                    "type": 2
                },
                {
                    "paragraph": "洵啓：夏熱，伏惟提舉内翰尊𠋫萬福。嚮爲京兆尹，天下謂公當由此得政。其後聞有此授，或以爲拂丗戾俗，過在於不肯鹵莽。然此豈足爲公損益哉？洵乆不奉書，非敢有懈，以爲用公之奏而得召，恐有私謝之嫌。今者洵旣不行，而朝廷又欲必致之，恐聽者不察，以爲匹夫而要君命，茍以爲髙而求名，亦且得罪於門下。是故略陳其一二，以暁左右。聞之孟軻曰：“仕不爲貧，而有時乎爲貧。”洵之所爲欲仕者，爲貧乎？實未至於飢寒而不擇。以爲爲行道乎？道固不在我，且朝廷將何以待之？今人之所謂富貴髙顯而近於君可以行道者，莫若兩制，然猶以爲不得爲宰相，有所牽制於其上，而不得行其志。爲宰相者，又以爲時不可爲，而我將有所待。若洵又可以行道責之邪？始公進其文，自丙申之秋，至戊戍之冬，凡七百餘日而得召。朝廷之事，其節目期限，如此之繁且乆也。使洵今日治行，數月而至京師，旅食於都市以待命，而數年間得試於所謂舎人院者，然後使諸公傳考其文，亦一二年，幸而以爲不謬，可以及等而奏之，從中下相府，相與擬議，又湏年載間，而後可以庶幾有望於一官。如此，洵固已老而不能爲矣。人皆曰求仕將以行道，若此者，果足以行道乎？旣不足以行道，而又不至於爲貧，是二者皆無名焉。是故其來遲遲而未甚樂也。王命且再下，洵若固辭，必將以爲沽名而有所希望。今歳之秋，軾、轍已服闋，亦不可不與之俱東。恐内翰怪其乆而不來，是以略陳其意。拜見尚逺，唯千萬爲國自重。",
                    "zhushu": "",
                    "type": 2
                },
                {
                    "paragraph": "上歐陽内翰第五書",
                    "zhushu": "",
                    "type": 2
                },
                {
                    "paragraph": "内翰侍郎執事：洵以無用之才，乆爲天下之弃民。行年五十，未甞見役於丗。執事獨以爲可收，而論之於天子，再召之試，而洵亦再辭。獨執事之意，丁寧而不肯已。朝廷雖知其不肖，不足以辱士大夫之列，而重違執事之意，譬之巫醫卜祝，特捐一官以乞之。自顧無分毫之功有益於丗，而王命至門，不知辭讓，不畏簡書朋友之譏，而苟以爲榮。此所以深愧於執事，乆而不至於門也。然君子之相從夲非以求利，蓋亦樂乎天下之不知其心，而或者之深知之也。執事之於洵，未識其面也，見其文而知其心；旣見也，聞其言而信其平生。洵不以身之進退出處之間，有謁於執事，而執事亦不以稱譽薦援之，故有德於洵。再召而詞也，執事不以爲矯，而知其耻於自求一命而受也，執事不以爲貪，而知其不欲爲異。其去不追，而具來不拒其大不榮，而其小不辱。此洵之所以自信於心者，而執事舉知之。故凡區區而至門者，爲是謝也。禮曰：“仕而未有禄者，君有餽焉曰獻，使焉曰寡君。違而君薨，弗爲服也。”古之君子，重以其身臣人者，蓋爲是也哉！子思、孟軻之徒至於是國，國君使人餽之，其詞曰：“寡君使某有獻於從者。”布衣之尊而至於此，惟不食其禄也。今洵已有名於吏部，執事其將以道取之邪？則洵也猶得以賔客見。不然，其將與奔走之吏同趨於下風，此洵所以深自憐也。惟所裁擇。",
                    "zhushu": "",
                    "type": 2
                },
                {
                    "paragraph": "上王長安書",
                    "zhushu": "",
                    "type": 2
                },
                {
                    "paragraph": "判府左丞閤下：天下無事，天子甚尊，公𡖖甚貴，士甚賤。從士而逆數之，至於天子，其積也甚厚，其爲變也甚難。是故天子之尊至於不可指，而士之卑，至於可殺。嗚呼！見其安而不見其危，知此而已矣。衞懿公之死，非其無人也，以鶴辭而不與戰也。方其未敗也，天下之士望爲其鶴而不可得也。及其敗也，思以千乘之國與匹夫共之而不可得也。人知其卒之至於如此，則天子之尊可以慄慄于上，而士之卑可以肆志於下，又焉敢以勢言哉！故夫士之貴賤，其勢在天子。天子之存亡，其權在士。丗衰道喪，天下之士學之不明，持之不堅，於是始以天子存亡之權，下而就一匹夫貴賤之勢。甚矣夫，天下之惑也！持千金之璧以易一瓦缶，幾何其不舉而弃諸溝也！古之君子，其道相爲徒，其徒相爲用。故一夫不用乎此，則天下之士相率而去之，使夫上之人有失天下士之憂，而後有失一士之懼。今之君子，幸其徒之不用，以茍容其身，故其始也輕用之，而其終也亦輕去之。嗚呼！其亦何便於此也！當今之丗，非有賢公𡖖不能振其前，非有賢士不能奮其後。洵從蜀來，明日將至長安見明公而東。伏惟讀其書而察其心，以輕重其禮，幸甚！幸甚！",
                    "zhushu": "",
                    "type": 2
                },
                {
                    "paragraph": "上張侍郎第一書",
                    "zhushu": "",
                    "type": 2
                },
                {
                    "paragraph": "侍郎執事：明公之知洵，洵知之。明公知之，他人亦知之。洵之所以獲知於明公，明公之所以知洵者，雖暴之天下，皆可以無愧。今也將有所私告於執事，念將以屑屑之私，壞敗其至公之節，欲忍而不言而不能，欲言而不果，勃然交於胷中，心不寧而顔忸怩者，累月而後決。竊見古之君子，知其人也憂其人，以至於其父母、昆弟、妻子，以至於其親族朋友，憂之固其責也。雖然，自我求之，則君子譏焉。知之而不憂，不憂而求人憂，則君子交譏之。洵之意以爲寧在我，而無寧在明公。故用此決其意而發其言，以私告於下執事，明公試一聽之。洵有二子，軾、轍。齠齓授經，不知他習。進趨拜跪，儀狀甚野，而獨於文字中有可觀者。始學聲律，旣成，以爲不足盡力於其間。讀孟、韓文，一見以爲可作，引筆書紙，日數千言，坌然溢出，若有所相。年少狂勇，未甞更變，以爲天子之爵禄可以攫取。聞京師多賢士大夫，欲徃從之游，因以舉進士。洵今年幾五十，以嬾鈍廢於丗，誓將絶進取之意。惟此二子，不忍使之復爲湮淪弃置之人。今年三月，將與之如京師。一門之中，行者三人，而居者尚十數口。爲行者計，則害居者，爲居者計，則不能行。恓恓焉無所告訴。夫以負販之夫，左提妻，右挈子，奮身而徃，尚不可禦，有明公以爲主，公焉徃而不濟？今也望數千里之外，茫然如梯天而航海，蓄縮而不進，洵亦羞見朋友。明公居齊桓、晉文之位，惟其不知洵，惟其知而不憂，則又何說？不然，何求而不克？輕之於鴻毛，重之於太山，髙之於九天，逺之於萬里，明公一言，天下誰議？將使軾、轍求進於下風，明公引而察之，有一不如所言，願賜誅絶，以懲欺罔之罪。",
                    "zhushu": "",
                    "type": 2
                },
                {
                    "paragraph": "上張侍郎第二書",
                    "zhushu": "",
                    "type": 2
                },
                {
                    "paragraph": "省主侍郎執事：洵始至京師時，平生親舊，徃徃在此，不見者蓋十年矣。惜其老而無成。問所以來者，旣而皆曰：“子欲有求，無事他人，須張益州來乃濟。”且云：“公不惜數千里走表爲子求官，茍歸，立便殿上，與天子相唯諾，顧不肯邪？”退自思，公之所與我者，蓋不爲淺。所不可知者，唯其力不足而勢不便。不然，公於我無愛也。聞之古人：“日中必𤑒，操刀必割。”當此時也，天子虚席而待公，其言冝無不聽用。洵也與公有如此之舊，適在京師，且未甚老，而猶足以有爲也。此時而無成，亦足以見他人之無足求，而他日之無及也矣。昨聞車馬至此有日，西出百餘里迎見。雪後苦風，晨至鄭州，脣黒面裂，憧僕無人色。從逆旅主人得束薪緼火，良乆乃能以見。出鄭州十里許，有導騎從東來，驚愕下馬，立道周，云宋端明且至。從者數百人，足聲如雷。已過，乃敢上馬徐去。私自傷至此。伏惟明公所謂絜廉而有文，可以比漢之司馬子長者，蓋窮困如此，豈不爲之動心，而待其多言邪？",
                    "zhushu": "",
                    "type": 2
                },
                {
                    "paragraph": "上韓舍人書",
                    "zhushu": "",
                    "type": 2
                },
                {
                    "paragraph": "舎人執事：方今天下雖號無事，而政化未清，獄訟未衰息，賦斂日重，府庫空竭。而大者又有二虜之不臣。天子震恕，大臣憂恐，自兩制以上，冝皆苦心焦思，日夜思念，求所以解吾君之憂者。洵自惟閑人，於國家無絲毫之責，得以優游終歳，咏歌先王之道以自樂，時或作爲文章，亦不求人知，以爲天下方事事，而王公大人豈暇見我哉？是以踰年在京師，而其平生所願見如君侯者，未甞一至其門。有來告洵以所欲見之之意，洵不敢不見。然不知君侯見之而何也？天子求治如此之急，君侯爲兩制大臣，豈欲見一閑布衣，與之論閑事邪？此洵所以不敢遽見也。自閑居十年，人事荒廢，漸不喜承迎將逢，拜伏拳跽。王公大人茍能無以此求之，使得從容坐隅，時出其所學，或亦有足觀者。今君侯辱先求之，此其必有所異乎丗俗者矣。孟子曰：“叚千木踰垣而避之，泄柳閉門而不納，是皆已甚。迫，斯可以見矣。”嗚呼！吾豈斯人之徒歟！欲見我而見之，不欲見而徐去之，何傷？況如君侯平生所願見者，又何辭焉！不宣。洵再拜。",
                    "zhushu": ""
                }
            ]
        },
        {
            "name": "嘉祐集卷第十二",
            "paragraphs": [
                {
                    "paragraph": "嘉祐集卷第十二",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "上韓丞相書",
                    "zhushu": "",
                    "type": 2
                },
                {
                    "paragraph": "上韓丞相論山陵書",
                    "zhushu": "",
                    "type": 2
                },
                {
                    "paragraph": "與梅聖俞書",
                    "zhushu": "",
                    "type": 2
                },
                {
                    "paragraph": "荅雷太簡書",
                    "zhushu": "",
                    "type": 2
                },
                {
                    "paragraph": "與楊節推書",
                    "zhushu": "",
                    "type": 2
                },
                {
                    "paragraph": "與吳殿院書",
                    "zhushu": "",
                    "type": 2
                },
                {
                    "paragraph": "謝趙司諌書",
                    "zhushu": "",
                    "type": 2
                },
                {
                    "paragraph": "上韓丞相書",
                    "zhushu": "",
                    "type": 2
                },
                {
                    "paragraph": "洵年老無聊，家産破壊，欲從相公乞一官職。非敢望如朝廷所以待賢俊，使之志得道行者，但𦍑勝於今，粗可以養生遺老者耳。去歳蒙朝廷授洵試校書郎，洵亦非敢少之也。使朝廷過聽，而洵僥倖不過得一京官，終不能如漢唐之際所以待處士者。則京官之與試銜，又何足分多少於其間，而必爲彼不爲此邪？然其所以區區無厭，復有求於相公者，實以家貧無貲，得六七千錢，誠不足以贍養，又況忍窮耐老，望而未可得邪？凡人為官，稍可以紓意快志者，至京朝官，始有其髣髴耳。自此已下者，皆勞䈥苦骨，摧折精神，爲人所役使，去僕𨽾無幾也。然天下之士，所以求之如不及，得之而喜者，彼誠少年，將有所忍於此，以待至於紓意快志者也。若洵者，計其年豈足以有待邪？今且守選數年，然後得窺尚書省門，又待闕歳餘而到任，幸而得免於負犯廢放，又守選，又待闕，如此十四五年，謹守以滿七八考，又幸而有舉主五六人，然後敢望於改官。當此之時，洵蓋七十矣。譬如豫章橘柚，非老人所種也。洵乆爲布衣，無官長拘轄，自覺䈥骨疎強，不堪爲州縣趨走拜伏小吏。相公若别除一官，而幸與之，願得盡力。就使無𥙷，亦必不至於恣睢漫漶，以傷害王民也。今朝廷糊名以取人，保任以得官，茍應格者，雖屠沽不得不與。何者？雖欲愛惜而無由也。今洵幸爲諸公所知，似不甚淺，而相公尤爲有意。至於一官，則反覆遲疑不決者累歳。嗟夫！豈天下之官以洵故冗邪？洵少時自處不甚卑，以爲遇時得位，當不鹵莾。及長，知取仕之難，遂絶意於功名，而自託於學術，實亦有得而足恃。自去歳以來，始復讀易，作易傳百餘篇。此書若成，則自有易以來，未始有也。今也亦不甚戀戀於一官，如必無可推致之理，亦幸明告之，無使其首䑕不決，欲去而遲遲也。丗人施恩則望報，茍有以相博，則叩之也易。今洵已潦倒，有二子，又皆杭拙如洵，相公豈能施此不報之恩邪？相公徃時爲洵言，欲爲歐陽公言子者數矣，而見輒忘之，以爲怪。洵誠懼其或有意欲収之也，而復忘之，故忍耻而一言。不宣。洵再拜。",
                    "zhushu": "",
                    "type": 2
                },
                {
                    "paragraph": "上韓昭文論山陵書",
                    "zhushu": "",
                    "type": 2
                },
                {
                    "paragraph": "四月二十三日，將仕郎、守霸州文安縣主簿、禮院編纂蘇洵，惶恐再拜，上書昭文相公執事。洵本布衣書生，才無所長，相公不察而辱收之，使與百執事之末，平居思所以仰報盛徳，而不獲其所。今者先帝新弃萬國，天子始親政事，當海内傾耳側目之秋，而相公實爲社稷柱石莫先之臣，有百世不磨之功。伏惟相公將何以處之？古者天子即位，天下之政必有所不及安席而先行之者。蓋漢昭即位，休息百役，與天下更始，故其爲天子曾未逾月，而恩澤下布於海内。竊惟當今之事，天下之所謂最急，而天子之所冝先行者，輒敢以告於左右。竊見先帝以儉德臨天下，在位四十餘年，而宫室游觀無所増加，幃簿器皿弊陋而不易，天下稱頌，以爲文、景之所不若。今一旦奄弃臣下，而有司迺欲以末丗葬送無益之費，侵削先帝休息長養之民，掇取厚葬之名而遺之，以累其盛明。故洵以爲當今之議，莫若薄葬。竊聞頃者癸酉赦書旣出，郡縣無以賞兵，例皆貸錢於民。民之有錢者，皆莫肯自輸，於是有威之以刀劒，驅之以笞箠，爲國結怨，僅而得之者。小民無知，不知與國同憂，方且狼顧而不寜，而山陵一切配率之科，又以復下。計今不過秋尽之間，海内必將騷然，有不自聊頼之人。竊惟先帝平昔之所以愛惜百姓者如此其深，而其所以檢身節儉者如此其至也。推其平生之心，而計其旣没之意，則其不欲以山陵重困天下，亦已明矣。而目下乃獨爲此過當逾禮之費，以拂戾其平生之意，竊所不取也。且使今府庫之中，財用有餘，一物不取於民，盡公力而爲之，以稱遂臣子不忍之心，猶且獲譏於聖人。況夫空虚無有，一金以上，非取於民則不獲，而冒行不顧，以徇近丗失中之禮，亦已惑矣。然議者必將以爲古者君子不以天下儉其親，以天下之大，而不足於先帝之葬，於人情有所不順。洵亦以爲不然。使今儉葬而用墨子之說，則是過也；不廢先王之禮，而去近世無益之費，是不過矣。子思曰：“三日而𣩵，凡附於身者，必誠必信，勿之有悔焉耳矣。三月而葬，凡附於棺者，必誠必信，勿之有悔焉耳矣。”古之人所由以盡其誠信者，不敢有略也，而外是者，則略之。昔者華元厚葬其君，君子以爲不臣；漢文葬於霸陵，木不改列，藏無金玉，天下以爲聖明，而後丗安於太山。故曰：莫若建薄葬之議，上以遂先帝恭儉之誠，下以紓百姓目前之患，内以解華元不臣之譏，而萬丗之後以固山陵不拔之安。洵竊觀古者厚葬之由，未有非其時君之不逹，欲以金玉厚其親於地下，而其臣下不能禁止，僶俛而從之者，未有如今日之事，太后至明，天子至聖，而有司信近丗之禮而遂爲之者，是可深惜也。且夫相公旣已立不丗之功矣，而何愛一時之勞而無所建明？洵恐丗之清議將有任其責者。如曰：“詔敕已行，制度已定，雖知不便，而不可復改”，則此又過矣。蓋唐太宗之葬高祖也，欲爲九大之墳，而用漢氏長陵之制，百事務從豐厚。及群臣建議以爲不可，於是改從光武之陵，髙不過六丈，而毎事儉約。夫君子之爲政，與其坐視百姓之艱難而重改令之非，孰若改令以收百姓之急，不勝區區之心，敢輒以告，惟恕其狂易之誅，幸甚！幸甚！不宣。洵惶恐再拜。",
                    "zhushu": "",
                    "type": 2
                },
                {
                    "paragraph": "與梅聖俞書",
                    "zhushu": "",
                    "type": 2
                },
                {
                    "paragraph": "聖俞足下：暌間忽復歳晚。昨九月中甞發書，計已逹左右。洵間居經歳，益知無事之樂，舊病漸復散去。獨恨淪廢山林，不得聖俞、永叔相與談𥬇，深以嗟惋。自離京師，行已二年，不意朝廷尚未見遺，以其不肖之文猶有可者。前月承夲州發遣赴闕就試。聖俞自思，僕豈欲試者？惟其平生不能區區附合有司之尺度，是以至此窮困。今乃以五十衰病之身，奔走萬里以就試，不亦爲山林之士所輕𥬇哉！自思少年甞舉茂材，中夜起坐，褁飯携餅，待暁東華門外，逐隊而入，屈膝就席，俯首據案。其後毎思至此，即爲寒心。今齒日益老，尚安能使逹官貴人復弄其文墨，以窮其所不知邪？且以永叔之言，與夫三書之所云，皆丗之所見。今千里召僕而試之，蓋其心尚有所未信，此尤不可茍進以求其榮利也。昨適有病，遂以此辭。然恐無以荅朝廷之恩，因爲上皇帝書一通以進，蓋以自解其不至之罪而己。不知聖俞當見之否？冬寒，千萬加愛。",
                    "zhushu": "",
                    "type": 2
                },
                {
                    "paragraph": "荅雷太簡書",
                    "zhushu": "",
                    "type": 2
                },
                {
                    "paragraph": "太簡足下：前月辱書，承諭朝廷將有召命，且敎以東行應詔。旋屬郡有符，亦以此見遣。承命自𥬇，恐不足以當，遂以病辭，不果行。計太簡亦已知之。僕已老矣，固非求仕者，亦非固求不仕者，自以閑居田野之中，魚稻蔬筍之資，足以養生自樂。俯仰丗俗之間，竊觀當丗之太平，其文章議論，亦可以自足於一丗。何苦乃以衰病之身，委曲以就有司之權衡，以自取輕𥬇哉！然此可爲太簡道，不可與流俗人言也。嚮者權書、衡論、幾䇿，皆僕閑居之所爲。其間雖多言今丗之事，亦不自求出之於丗，乃歐陽永叔以爲可進而進之。茍朝廷以爲其言之可信，則何所事試？茍不信其平居之所云，而其一日倉卒之言，又何足信邪？恐復不信，秪以爲𥬇。乆居閑處，終歳幸無事，昨爲州郡所發遣，徒益不樂尓。楊旻至今未歸，未得所惠書。歳晚，京師寒甚，惟多愛。",
                    "zhushu": "",
                    "type": 2
                },
                {
                    "paragraph": "與楊節推書",
                    "zhushu": "",
                    "type": 2
                },
                {
                    "paragraph": "洵白節推足下：徃者見託以先丈之埋銘，示之以程生之行狀。洵於子之先君，耳目未甞相接，未甞輒交談𥬇之歡。夫古之人所爲誌夫其人者，知其平生而閔其不幸以死，悲其後丗之無聞，此銘之所爲作也。然而不幸而不知其爲人，而有人焉告之以其可銘之實，則亦不得不銘，此則銘亦可以信行狀而作者也。今余不幸而不獲知子之先君，所恃以作銘者，正在其行狀耳，而狀又不可信。嗟夫難哉！然余傷夫人子之惜其先君無聞於後，以請於我，我旣已許之，而又拒之，則無以䘏乎其心，是以不敢逺己，而卒銘其墓。凡子之所欲使子之先君不朽者，兹亦足以不負子矣。謹録以進如左。然又恐子不信行狀之不可用也，故又具列于後。凡行狀之所云，皆虚浮不實之事，是以不備論，論其可指之迹。行狀曰：“公有子美琳，公之死，由哭美琳而慟以卒。”夫子夏哭子，止於喪明，而曽子譏之，而況以役其身，此何可言哉！余不愛夫吾言，恐其傷子先君之風。行狀曰：“公戒諸子，無如郷人父母在而出分。”夫子之鄉人，誰非子之兄與子之舅甥者，而余何忍言之。而況不至於皆然，則余又何敢言之。此銘之所以不取於行狀者有以也。子其無以爲怪。洵白。",
                    "zhushu": "",
                    "type": 2
                },
                {
                    "paragraph": "與吳殿院書",
                    "zhushu": "",
                    "type": 2
                },
                {
                    "paragraph": "洵啓：京師㑹遇，殊末及從容。屬家有變故，蒼遽西走，遂不得奉别，快悵不可勝言也。嚮毎見君侯，談論輒盡歡。而在京師逾年，相見至少，誠恐憲官職重，是以不敢數數自通，然亦老懶不出之故。及今相去數千里，求復一見，不可得也。曩曽議及故友史沆骨肉淪落荆楚問，慨然太息，有收䘏之心。沆有兄經臣者，雖卧病而忘氣，卓然以豪稱郷里，使得攝尺寸之柄，當不鹵莾。常以爲沆死而有經臣者在，或萬一能有所雪，今不幸亦已死矣。追思沆平生孤直不遇，而經臣亦以剛見廢，又皆以無後死。當其生時，舉丗莫不讎疾，惟君侯一人獨爲哀閔。而數年間，兄弟相繼淪喪，使仁人之心不克少施。嗚呼！豈其命之窮薄至於此邪！經臣死，家無一人，後事所囑，辦於朋友。今其家遺孤骨肉存者，獨沆有弱女在襄州耳。君侯尚可以庇之，使無失所否？阻逺未能一一，伏惟裁悉。不宣。洵白。",
                    "zhushu": "",
                    "type": 2
                },
                {
                    "paragraph": "謝趙司諌書",
                    "zhushu": "",
                    "type": 2
                },
                {
                    "paragraph": "洵啓：嚮家居眉陽，以病懶不獲問從者。常以爲閤下之所在，聲之所振，德之所加，士以千里爲近，而洵獨不能走二百里一至於門，縱不獲罪，固以爲君子之弃人矣。今年秋，始見太守竇君京師，乃知閤下過聽，猥以鄙陋，上塞明詔，不知閤下何取於洵也？洵固無取，然私獨嘉以爲可辭於丗者，其不以馳騖得明矣。洵不識閤下，然仰聞君子之風，常以私告於朋友，特恨其身之不肖，不得交於當丗，以徧致閤下之美。所告者皆飢寒自謀不暇之人，雖告而無益，然猶以素不相識之故，得免於晞勢茍附之嫌，是其不識賢於識也。今丗之所尚，相見則以數至門爲勤，不相見則以數致書爲忠。夫數至門者，虚禮無用；數致書者，虚詞無觀。得其無用，與其無觀而加喜，不得而怒，此與嬰兒之好惡無異。今閤下舉人而取於不相識之中，則其去丗俗逺矣。寓居雍丘，無故不至京師，詹望君子，日以復日。頃者，朝廷猥以試校書郎見授，洵不能以老身復爲州縣之吏，然所以受者，嫌若有所過望耳。以閤下知我，故言及此，無怪。",
                    "zhushu": ""
                }
            ]
        },
        {
            "name": "嘉祐集卷第十三",
            "paragraphs": [
                {
                    "paragraph": "嘉祐集卷第十三",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "譜例",
                    "zhushu": "",
                    "type": 2
                },
                {
                    "paragraph": "族譜亭記",
                    "zhushu": "",
                    "type": 2
                },
                {
                    "paragraph": "譜例",
                    "zhushu": "",
                    "type": 2
                },
                {
                    "paragraph": "古者諸侯丗國，𡖖大夫丗家，死者有廟，生者有宗，以相次也，是以百丗而不相忘。此非獨賢士大夫尊祖而貴宗，蓋其昭穆存乎其廟，遷毁之主存乎其太祖之室。其族人相與爲服，死喪嫁娶相告而不絶，則其勢將自至於不忘也。自秦漢以來，仕者不丗，然其賢人君子猶能識其先人，或至百丗而不絶。無廟無宗，而祖宗不忘，宗族不散，其勢冝亡而獨存，則由有譜之力也。蓋自唐衰，譜牒廢絶，士大夫不講，而丗人不載。於是乎由賤而貴者，耻言其先，由貧而冨者，不録其祖，而譜遂大廢。昔者，洵甞自先子之日而咨考焉，由今而上得五丗，由五丗而上得一丗，一丗之上失其丗次。而其夲出於趙郡蘇氏，以爲蘇氏族譜。它日，歐陽公見而嘆曰：“吾甞爲之矣。”出而觀之，有異法焉，曰：“是不可使獨吾二人爲之，將天下舉不可無也。”洵於是又爲大宗譜法，以盡譜之變，而并載歐陽氏之譜，以爲譜例，附以歐陽公題劉氏碑後之文，以告當丗之君子，蓋將有從焉者。",
                    "zhushu": "歐陽氏譜及永叔題劉氏碑後，不載於此。",
                    "type": 2
                },
                {
                    "paragraph": "蘇氏族譜",
                    "zhushu": "",
                    "type": 2
                },
                {
                    "paragraph": "蘇氏族譜，譜蘇氏之族也。蘇氏出於髙陽，而蔓延于天下。唐神龍𥘉，長史味道刺眉州，卒于官，一子留於眉，眉之有蘇氏自是始。而譜不及焉者，親盡也。親盡則曷爲不及？譜爲親作也。凡子得書而孫不得書，何也？以著代也。自吾之父以至吾之髙祖，仕不仕，娶某氏，享年幾，某日卒，皆書，而他不書，何也？詳吾之所自出也。自吾之父以至吾之髙祖，皆曰諱某，而他則遂名之，何也？尊吾之所自出也。譜爲蘇氏作，而獨吾之所自出得詳與尊，何也？譜，吾作也。嗚呼！觀吾之譜者，孝弟之心可以油然而生矣。情見于親，親見于服，服始於衰，而至於緦麻，而至於無服。無服則親盡，親盡則情盡，情盡則喜不慶，憂不弔。喜不慶、憂不弔，則塗人也。吾之所與相視如塗人者，其初兄弟也。兄弟，其初一人之身也。悲夫！一人之身，分而至於塗人，此吾譜之所以作也。其意曰：分而至於塗人者，勢也。勢，吾無如之何也已。幸其未至於塗人也，使之無至於忽忘焉可也。嗚呼！觀吾之譜者，孝弟之心可以油然而生矣。系之以詩曰：",
                    "zhushu": "",
                    "type": 2
                },
                {
                    "paragraph": "吾父之子，今爲吾兄。吾疾在身，兄呻不寧。數丗之後，不知何人。彼死而生，不爲戚欣。兄弟之親，如足于手，其能幾何？彼不相能，彼獨何心？",
                    "zhushu": "",
                    "type": 2
                },
                {
                    "paragraph": "蘇氏諱釿，不仕，娶黃氏，享年若干，七月二十六日卒。子祈，無嗣。子福。子宗夐。子昭鳳。子惟讃。子垂象，子垂正，子垂範。子惟善。子垂則。子昭慶。子惟德。子珤。子昭文。子渭。子瑗。子沉，子浩，子漸，子洙。子宗藝。無嗣。子宗瓊。　無嗣。子禮。子晫。子昭翰。子文質。子士元。子文圭。子士能，子士良，子士寧，子士嘉，子士宗。 子晙。子昭遇。無嗣。 子昭逹。無嗣。 子昭逸。無嗣。 子昭建。無嗣。 子暕。無嗣。子祐。子宗靄。子昭玘。子文實。子惟忠，子惟恭。子文寶。無嗣。子昭現。子文采。子士祥。子宗著。子德謙。子永。子諱祜。不仕，娶李氏，享年五十，四七月，三十日，卒。子宗善。子昭圖。子惟益。子允元，子允滋。子惟吉。　無嗣。子昭越。無嗣。子宗晏。子昭無嗣。子宗昪。子德榮。子哲。子珵，子瑜。子德升。子淳。子舟。子德元。子汶。子諱杲。",
                    "zhushu": "不仕，娶朱氏，享年五十一，六月八日卒。"
                },
                {
                    "paragraph": "子諱序。",
                    "zhushu": "仕至大理評事。娶史氏，享年七十五。五月十一日卒。"
                },
                {
                    "paragraph": "子澹。子位，子佾。子渙。子洵。子宗晁。無嗣。子德。子子勲。子愼言。子慶昌，子復圭。子澄。",
                    "zhushu": "",
                    "type": 2
                },
                {
                    "paragraph": "族譜後録上篇",
                    "zhushu": "",
                    "type": 2
                },
                {
                    "paragraph": "蘇氏之先，出於髙陽。髙陽之子曰稱，稱之子曰老童，老童生重𥠖及吳囘。重黎爲帝嚳火正，曰祝融，以罪誅，其後爲司馬氏。而其弟吳曰復，爲火正。吳回生陸終，陸終生子六人，長曰樊，爲昆吾；次曰惠連，爲參胡；次曰籛，爲彭祖；次曰來言，爲㑹人；次曰安，爲曹姓；季曰季連，爲𦍋姓。六人者皆有後，其後各分爲數姓。昆吾始姓己氏，其後爲蘇、顧、温、董。當夏之時，昆吾爲諸侯伯。歷商而昆吾之後無聞。至周有忿生，爲司寇，能平刑以敎百姓，周公稱之，蓋書所謂“司寇蘇公”者也。司宼蘇公與檀伯逹皆封於河，丗丗仕周，家於其封，故河南、河内皆有蘇氏。六國之際，秦及代、厲，其苗裔也。至漢興，而蘇氏始徙入秦。或曰，髙祖徙天下豪傑以實關中，而蘇氏遷焉。其後曰建，家於長安杜陵，武帝時爲將，以擊匈奴有功，封平陵侯，其後丗遂家於其封。建生三子，長曰嘉，次曰武，次曰賢。嘉爲奉車都尉，其六丗孫純爲南陽太守，生子曰章，當順帝時爲冀州刺史，又遷爲并州，有功於其人，其子孫遂家於趙郡。其後至唐武后之丗，有味道立。味道，聖歴初爲鳳閣侍郎，以貶爲眉州刺史，遷爲益州長史，未行而卒。有子一人，不能歸，遂家焉。自是眉始有蘇氏。故眉之蘇，皆宗益州長史味道；趙郡之蘇，皆宗并州刺史章；扶風之蘇，皆宗平陵侯建；河南、河内之蘇，皆宗司宼忿生。而凡蘇氏皆宗昆吾樊，昆吾樊宗祝融、吳回。蓋自昆吾樊至司寇忿生，自司宼忿生至平陵侯建，自平陵侯建至并州刺史章，自并州刺史章至益州長史味道，自益州長史味道至吾之髙祖，其間丗次皆不可紀，而洵始爲族譜，以紀其族屬。譜之所記，上至於吾之髙祖，下至於吾之昆弟，昆弟死而及昆弟之子。曰：嗚呼！髙祖之上，不可詳矣。自吾之前而吾莫之知焉已矣；自吾之後而莫之知焉，則從吾譜而益廣之，可以至於無窮。蓋髙祖之子孫，家授一譜而藏之。其法曰：凡嫡子而後得爲譜，爲譜者皆存其髙祖，而遷其髙祖之父，丗丗存其先人之譜，無廢也。而其不及髙祖者，自其得爲譜者之父始，而存其所宗之譜，皆以吾譜冠焉。其說曰：此古之小宗也。古者有大宗，有小宗。傳曰：“別子爲祖，繼别爲宗，繼禰者爲小宗。有百丗不遷之宗，有五丗則遷之宗。百丗不遷者，别子之後也。”宗其繼别子之所自出者，百丗不遷者也。宗其繼髙祖者，五丗則遷者也。别子者，公子及士之始爲大夫者也。别子不得禰其父，而自使其嫡子後之，則爲大宗，故曰“繼别爲宗”。族人宗之，雖百丗而大宗死，則爲之齊衰三月，其母妻亡亦然。死而無子，則支子以其昭穆後之，此所謂“百丗不遷之宗”也。别子之庶子，又不得禰别子，而自使其嫡子爲後，則爲小宗，故曰“繼禰者爲小宗”。小宗五丗之外，則易宗。其繼禰者，親兄弟宗之；其繼祖者，從兄弟宗之；其繼曽祖者，再從兄弟宗之；其繼髙祖者，三從兄弟宗之；死而無子，則友子亦以其昭穆後之。此所謂“五丗則遷之宗”也。凡今天下之人，惟天子之子與始爲大夫者，而後可以爲大宗，其餘則否。獨小宗之法，猶可施於天下。故爲族譜，其法皆從小宗。凡吾之宗，其繼髙祖者，髙祖之嫡子祈，祈死無子，天下之宗法不立，族人莫克以其子爲之後，是以繼髙祖之宗亡而虚存焉。其繼曽祖者，曽祖之嫡子宗善，宗善之嫡子昭圖，昭圖之嫡子惟益，惟益之嫡子允元。其繼祖者，祖之嫡子諱序，序之嫡子澹，澹之嫡子位。其繼禰者，禰之嫡子澹，澹之嫡子位。曰：烏乎！始可以詳之矣。百丗之後，凡吾髙祖之子孫，得其家之譜而觀之，則爲小宗。得吾髙祖之子孫之譜而合之，而以吾譜考焉，則至於無窮而不可亂也。是爲譜之志云爾。",
                    "zhushu": "",
                    "type": 2
                },
                {
                    "paragraph": "族譜後録下篇",
                    "zhushu": "",
                    "type": 2
                },
                {
                    "paragraph": "蘇氏之先，自昆吾以來，其最顯者司寇忿生。三代之事，其聞於今不詳。周公作立政而特稱之，以敎太史。其後周室衰，司寇之子孫亦曰蘇公，遭䜛作詩，以刺暴公，名曰彼何人斯。惟此二人，見於詩、書，是以其傳至今。自蘇氏入秦，而平陵侯建、典屬國武始顯。遷於趙，而并州刺史章、益州刺史味道始有聞於丗。遷於眉，而至於今無聞。夫是惟譜不立也。自昆吾至書之蘇公，五百有餘年；自書之蘇公至詩之蘇公，二百有餘年；自詩之蘇公至平陵侯建、典屬國武，七百有餘年；自平陵侯建、典屬國武至并州刺史章，二百有餘年；自并州刺史章至益州長史味道，五百有餘年；自益州長史味道至吾之髙祖，二百有餘年。以三十年而一易丗，則七十有餘丗也。七十有餘丗，亦容有賢不賢焉。不賢者隨丗磨滅，不可得而聞，而賢者獨有七人。七十有餘丗，其賢者亦容不止於七人矣，而其餘不傳，則譜不立之過也。故洵旣爲族譜，又從而記其所聞先人之行。昔吾先子甞有言曰：“吾年少而亡吾先人，先丗之行，吾不及有聞焉。”蓋甞聞其略曰：蘇氏自遷於眉，而家於眉山，自髙祖涇則已不詳，自曽祖釿而後稍可記。曽祖娶黃氏，以俠氣聞於郷閭，生子五人，而吾祖祜最少最賢，以才幹精敏見稱。生於唐哀帝之天祜二年，而殁於周丗宗之顯德五年，蓋與五代相終始。殁之一年，而吾太祖始受命。是時，王氏、孟氏相繼據蜀，蜀之髙才大人皆不肯出仕，日不足輔。仕於蜀者，皆其年少輕銳之士，故蜀以再亡。至太祖受命，而吾祖不及見也。吾祖娶於李氏。李氏，唐之苗裔，太宗之子曹王明之後丗曰瑜，爲遂州長江尉，失官，家於眉之丹稜。祖母嚴毅，居家肅然，多才略，猶有竇太后、柴氏主之遺烈。生子五人，其才皆不同。宗善、宗晏、宗昪，循循無所毁譽。少子宗晁，輕俠難制。而吾父杲最好善，事父母極於孝，與兄弟篤於愛，與朋友篤於信，郷閭之人無親踈皆愛敬之。娶宋氏夫人，事上甚孝謹，而御下甚嚴。生子九人，而吾獨存。善治生，有餘財。時蜀新破，其逹官爭弃其田宅以入覲，吾父獨不肯取，曰：“吾恐累吾子。”終其身，田不滿二頃，屋弊陋不葺也。好施與，曰：“多財而不施，吾恐他人謀我。然施而使人知之，人將以我爲好名。”是以施而尤惡使人知之。族叔父玩甞有重獄，將就逮，曰：“入獄而死，妻子以累兄。請爲我詗獄之輕重，輕也以肉饋我，重也以菜饋我。饋我以菜，吾將不食而死。”旣而得釋，玩曰：“吾非無他兄弟，可以寄死生者惟子。”及將殁，太夫人猶執吾手曰：“盍以是屬子之兄弟。”𥬇曰：“而子賢，雖非吾兄弟亦將與之；不賢，雖吾兄弟亦將弃之。屬之何益？善敎之而已。”遂卒。卒之歳，蓋淳化五年。推其生之年，則晉少帝之開運元年也。此洵常得之先子云爾。先子諱序，字仲先，生於開寶六年，而殁於慶曆七年。娶史氏夫人，生子三人：長曰澹，次曰渙，季則洵也。先子少孤，喜爲善而不好讀書，晚迺爲詩，能白道，敏捷立成。凡數十年得數千篇，上自朝廷郡邑之事，下至郷閭子孫畋漁治生之意，皆見於詩。觀其詩雖不工，然有以知其表裏洞逹，豁然偉人也。性簡易，無威儀，薄於爲己而厚於爲人。與人交，無貴賤皆得其歡心。見士大夫曲躬盡敬，人以爲諂，及其見田父野老亦然，然後人不以爲怪。外貌雖無所不與，然其中心所以輕重人者甚嚴。居郷閭，出入不乗馬，曰：“有甚老於我而行者，吾乘馬無以見之。”敝衣惡食，處之不耻，務欲以身處衆之所惡，盖不學老子而與之合。居家不治家事，以家事屬諸子。至族人有事就之謀者，常爲盡其心，反覆而不猒。凶年甞鬻其田以濟飢者，旣豐，人將償之，曰：“吾自有以鬻之，非爾故也。”卒不肯受。力爲藏退之行，以求不聞於丗。然行之旣乆，則郷人亦多知之，以爲古之隱君子莫及也。以涣登朝，授大理評事。史氏夫人，眉之大家，慈仁寛厚。宋氏姑甚嚴，夫人常能得其歡，以和族人。先公十五年而卒，追封蓬萊縣太君。洵聞之，自唐之衰，其賢人皆隱於山澤之間，以避五代之亂。及其後，僭僞之國相繼亡滅，　聖人出而四海平一，然其于孫，猶不忍去其父祖之故，以出仕於天下，是以雖有美才，而莫顯於丗。及其敎化洋溢，風俗變改，然後深山窮谷之中，向者之子孫，乃始振迅，相與從宦於朝。然其才氣則旣已不若其先人質直敦厚，可以重任而無疑也。而其先人之行，乃獨隱晦而不聞，洵竊深懼焉。於是記其萬一，而藏之家，以示子孫。至和二年九月　日。",
                    "zhushu": "",
                    "type": 2
                },
                {
                    "paragraph": "大宗譜法",
                    "zhushu": "",
                    "type": 2
                },
                {
                    "paragraph": "蘇氏族譜，小宗之法也。凡天下之人皆得而用之，而未及大宗也。大宗之法，冠以别子，由别子而列之，至於百丗，而至無窮，皆丗自爲處，别其父子，而合其兄弟。父子者，無窮者也；兄弟者，有窮者也。無窮者相與處，則害於無窮，其勢不得不别。然而某之子某，某之子某，則是猶不别也，是爲大宗之法云爾。故爲大宗之法三丗，自三丗而推之，無不及也。人設二子而廣之，無不載也。蓋立法以爲譜，學者之事也。由譜而知其先，以及其旁子弟，以傳於後丗，是古君子之所重，而士大夫之所當知也。以學者之事不立，而古君子之所重與士大夫之所當知者隨廢，是學者之罪也。於是存之蘇氏族譜之末，以俟後世君子有采焉。",
                    "zhushu": "",
                    "type": 2
                },
                {
                    "paragraph": "别子",
                    "zhushu": "",
                    "type": 2
                },
                {
                    "paragraph": "一丗：　别子之適子甲，庶子乙。",
                    "zhushu": "",
                    "type": 2
                },
                {
                    "paragraph": "二丗：　甲之適子丙，庶子丁。乙之適子戊，庶子己。",
                    "zhushu": "",
                    "type": 2
                },
                {
                    "paragraph": "三丗：　丙之適子庚，庶子辛。丁之適子壬，庶子癸。戊之適子子，庶子丑。己之適子寅，庶子卯。",
                    "zhushu": "",
                    "type": 2
                },
                {
                    "paragraph": "蘇氏族譜亭記",
                    "zhushu": "",
                    "type": 2
                },
                {
                    "paragraph": "匹夫而化郷人者，吾聞其語矣。國有君，邑有大夫，而爭訟者訴於其門；郷有庠，里有學，而學道者赴於其家。郷人有爲不善於室者，父兄輒相與恐曰：“吾夫子無乃聞之？”嗚呼！彼獨何脩而得此哉？意者其積之有本末，而施之有次第耶？今吾族人猶有服者不過百人，而歳時蜡社不能相與盡其歡欣愛洽，稍逺者至不相徃來，是無以示吾郷黨鄰里也。乃作蘇氏旅譜，立亭於髙祖墓塋之西南，而刻石焉。旣而告之曰：“凡在此者，死必赴，冠娶妻必告，少而孤則老者字之，貧而無歸則冨者收之。而不然者，族人之所共誚讓也。”歳正月，相與拜奠於墓下。旣奠，列坐於亭，其老者顧少者而歎曰：“是不及見吾郷鄰風俗之美矣。自吾少時，見有爲不義者，則衆相與疾之，如見恠物焉，慄焉而不寧。其後少衰也，猶相與𥬇之。今也，則相與安之耳，是起於某人也。夫某人者，是郷之望人也，而大亂吾俗焉。是故其誘人也速，其爲害也深。自斯人之逐其兄之遺孤子而不䘏也，而骨肉之恩薄；自斯人之多取其先人之貲田，而欺其諸孤子也，而孝弟之行缺；自斯人之爲其諸孤子之所訟也，而禮義之節廢；自斯人之以妾加其妻也，而嫡庶之别混；自斯人之篤於聲色，而父子雜處，讙譁不嚴也，而閨門之政亂；自斯人之瀆財無厭，惟冨者之爲賢也，而廉耻之路塞。此六行者，吾徃時所謂大慙而不容者也。今無知之人皆曰：‘某人何人也？’猶且爲之。其輿馬赫弈，婢妾靚麗，足以蕩惑里巷之小人；其官爵貨力，足以揺動府縣；其矯詐脩飾言語，足以欺罔君子。是州里之大盗也，吾不敢以告郷人，而私以戒族人焉。髣髴於斯人之一節者，願無過吾門也。”予聞之，懼而請書焉。老人曰：“書其事而闕其姓名，使它人觀之，則不知其爲誰，而夫人之觀之，則面熱内慙，汗出而食不下也。且無彰之，庶其有悔乎！”子曰：“然。”乃記之。",
                    "zhushu": ""
                }
            ]
        },
        {
            "name": "嘉祐集卷第十四",
            "paragraphs": [
                {
                    "paragraph": "嘉祐集卷第十四",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "張益州畫像記",
                    "zhushu": "",
                    "type": 2
                },
                {
                    "paragraph": "彭州圎覺院記",
                    "zhushu": "",
                    "type": 2
                },
                {
                    "paragraph": "極樂院造六菩薩記",
                    "zhushu": "",
                    "type": 2
                },
                {
                    "paragraph": "木山記",
                    "zhushu": "",
                    "type": 2
                },
                {
                    "paragraph": "老翁井銘",
                    "zhushu": "",
                    "type": 2
                },
                {
                    "paragraph": "王荆州畫像賛",
                    "zhushu": "",
                    "type": 2
                },
                {
                    "paragraph": "吳道子畫五星賛",
                    "zhushu": "",
                    "type": 2
                },
                {
                    "paragraph": "仲兄字文甫說",
                    "zhushu": "",
                    "type": 2
                },
                {
                    "paragraph": "名二子說",
                    "zhushu": "",
                    "type": 2
                },
                {
                    "paragraph": "送石昌言使北引",
                    "zhushu": "",
                    "type": 2
                },
                {
                    "paragraph": "丹稜楊君墓誌銘",
                    "zhushu": "",
                    "type": 2
                },
                {
                    "paragraph": "祭史彦輔文",
                    "zhushu": "",
                    "type": 2
                },
                {
                    "paragraph": "祭任氏姊文",
                    "zhushu": "",
                    "type": 2
                },
                {
                    "paragraph": "祭亡妻文",
                    "zhushu": "",
                    "type": 2
                },
                {
                    "paragraph": "祭姪位文",
                    "zhushu": "",
                    "type": 2
                },
                {
                    "paragraph": "祭史親家祖母文",
                    "zhushu": "",
                    "type": 2
                },
                {
                    "paragraph": "議脩禮書狀",
                    "zhushu": "",
                    "type": 2
                },
                {
                    "paragraph": "張益州畫像記",
                    "zhushu": "",
                    "type": 2
                },
                {
                    "paragraph": "元年秋，蜀人傳言有冦至，邊軍夜呼，野無居人。妖言流聞，京師震驚，方命擇帥。天子曰：“母養亂，母助變，衆言朋興，朕志自定。外亂不作，變且中起，不可以文令，又不可以武競。惟朕一二大吏，孰爲能處兹文武之間，其命徃撫朕師？”乃惟曰：“張公某其人。”天子曰：“然。”公以親辭，不可，遂行。冬十一月至蜀。至之日，歸屯軍，徹守備，使謂郡縣：“寇來在吾，無爾勞苦。”明年正月朔旦，蜀人相慶如他日，遂以無事。又明年正月，相告留公像于淨衆寺，公不能禁。眉陽蘇洵言於衆曰：“未亂易治也，旣亂，易治也。有亂之萌，無亂之形，是謂將亂，將亂難治，不可以有亂急，亦不可以無亂㢮。”是惟元年之秋，如器之欹，末隊於地。惟爾張公，安坐於其旁，顔色不變，徐起而正之。旣正，油然而退，無矜容。爲天子牧小民不倦，惟爾張公。爾繄以生，惟爾父母。且公甞爲我言：“民無常性，惟上所待。人皆曰蜀人多變，於是待之以待盗賊之意，而繩之以繩盗賊之法。重足屏息之民，而以碪斧令，於是民始忍以其父母妻子之所仰頼之身，而弃之於盗賊，故每毎大亂。夫約之以禮，驅之以法，惟蜀人爲易。至於急之而生變，雖齊、魯亦然。吾以齊、魯待蜀人，而蜀人亦自以齊、魯之人待其身。若夫肆意於法律之外，以威劫齊民，吾不忍爲也。”嗚呼！愛蜀人之深，待蜀人之厚，自公而前，吾未始見也。皆再拜稽首曰：“然。”蘇洵又曰：“公之恩在爾心，爾死在爾子孫，其功業在史官，無以像爲也。且公意不欲，如何？”皆曰：“公則何事於斯？雖然，於我心有不釋焉。今夫平居聞一善，必問其人之姓名與郷里之所在，以至於其長短大小美惡之狀，甚者或詰其平生所嗜好，以想見其爲人，而史官亦書之於其傳，意使天下之人，思之於心，則存之於目，有之於目，故其思之於心也固。由此觀之，像亦不爲無助。”蘇洵無以詰，遂爲之記。公南京人，爲人慷慨有節，以度量雄天下。天下有大事，公可屬。系之以詩曰：",
                    "zhushu": "",
                    "type": 2
                },
                {
                    "paragraph": "天子在祚，歳在甲午，西人傳言，有寇在垣。庭有武臣，謀夫如雲。天子曰嘻，命我張公。公來自東，旗纛舒舒，西人聚觀，于巷于塗。謂公曁曁，公來于于。公謂西人：“安爾室家，無敢或訛。訛言不祥，徃即爾常。春爾條桑，秋爾滌塲，西人來觀，公我父兄。”公在西囿，草木駢駢。公宴其僚，伐鼓淵淵。西人來觀，祝公萬年。有女姢姢，閨闥閑閑。有重哇哇，亦旣能言。昔公未來，期汝弃捐。禾𢊆芃芃，倉庾崇崇。嗟我婦子，樂此歳豐。公在朝廷，天子股肱。天子曰歸，公敢不承。作堂嚴嚴，有廡有庭。公像在中，朝服冠纓。西人相告，無敢逸荒。公歸京師，公像在堂。",
                    "zhushu": "",
                    "type": 2
                },
                {
                    "paragraph": "彭州圎覺禪院記",
                    "zhushu": "",
                    "type": 2
                },
                {
                    "paragraph": "人之居乎此也，其必有樂乎此也。居斯樂，不樂不居也。居而不樂，不樂而不去，爲自欺，且爲欺天。蓋君子耻食其食而無其功，耻服其服而不知其事。故居而不樂，吾有吐食脫服以逃天下之譏而已耳。天之𢌿我以形，而使我以心馭也。今日欲適秦，明日欲適越，天下誰我禦？故居而不樂，不樂而不去，是其心且不能馭其形，而況能以馭他人哉？自唐以來，天下士大夫爭以排釋、老爲言，故其徒之欲求知於吾士大夫之間者，徃徃自叛其師，以求容於吾。而吾士大夫亦喜其來而接之以禮。靈師、文暢之徒飲酒食肉以自絶於其敎。嗚呼！歸爾父子，復爾室家，而後吾許爾以叛爾師。父子之不歸，室家之不復，而師之叛，是不可以一日立于天下。傳曰：“人臣無外交。”故季布之忠於楚也，雖不如蕭、韓之先覺，而比丁公之貳則爲愈。予在京師，彭州僧保聦來求識予甚勤。及至蜀，聞其自京師歸，布衣蔬食，以爲其徒先。凡若干年，而所居圎覺院大治。一日，爲予道其先師平潤事，與其院之所以得名者，請予爲記。予佳聦之不以叛其師恱予也，故爲之記曰：彭州龍興寺僧平潤，講圎覺經有竒，因以名院。院始弊不葺，潤之來，始得隙地以作堂宇。凡更二僧而至于保聦，聦又合其隣之僧屋若干於其院以成。是爲記。",
                    "zhushu": "",
                    "type": 2
                },
                {
                    "paragraph": "極樂院造六菩薩記",
                    "zhushu": "",
                    "type": 2
                },
                {
                    "paragraph": "始余少年時，父母俱存，兄弟妻子備具，終日嬉遊，不知有死生之悲。自長女之夭，不四五年而丁母夫人之憂，蓋年二十有四矣。其後五年而喪兄希白。又一年而長子死。又四年而幼姊亡。又五年而次女卒。至于丁亥之歳，先君去丗。又六年而失其幼女。服未旣而有長姊之喪。悲憂慘愴之氣，欝積而米散，蓋年四十有九而喪妻焉。嗟夫！三十年之間，而骨肉之親零落無幾。逝將南去，由荆、楚走大梁，然後訪吳、越，適燕、趙，徜徉於四方，以忘其老。將去，慨然顧墳墓，追念死者，恐其塊神精爽，滯於幽隂冥漠之間，而不獲曠然遊乎逍遥之郷。於是造六菩薩并龕座二所，蓋釋氏所謂觀音、勢至、天藏、地藏、解𡨚結、引路王者，置於極樂院阿彌如來之堂。庶幾死者有知，或生於天，或生於四方上下，所適如意，亦若余之遊於四方而無繫云爾。",
                    "zhushu": "",
                    "type": 2
                },
                {
                    "paragraph": "木假山記",
                    "zhushu": "",
                    "type": 2
                },
                {
                    "paragraph": "木之生，或蘖而殤，或拱而夭。幸而至於任爲棟梁則伐，不幸而爲風之所拔，水之所漂，或破折，或幸而得不破折、不腐，則爲人之所材，而有斧斤之患。具最幸者，漂沉汨没於湍沙之間，不知其幾百年，而其激射齧食之餘，或髣髴於山者，則爲好事者取去，強之以爲山，然後可以脫泥沙而逺斧斤。而荒江之濆，如此者幾何？不爲好事者所見，而爲樵夫野人所薪者，何可勝數？則其最幸者之中，又有不幸者焉。子家有三峯，予毎思之，則疑其有數存乎其間。且其蘖而不殤，拱而不夭，任爲棟梁而不伐，風拔水漂而不破折、不腐，不破折、不腐，而不爲人所材，以及於斧斤，出於湍沙之間，而不爲樵夫野人之所薪，而後得至乎此，則其理似不偶然也。然予之愛之，則非徒愛其似山，而又有所感焉；非徒愛之，而又有所敬焉。予見中峯，魁岸踞肆，意氣端重，若有以服其旁之二峯。二峯者，莊栗刻峭，凛乎不可犯，雖其勢服於中峯，而岌然決無阿附意。吁！可敬也夫！其可以有所感也夫！",
                    "zhushu": "",
                    "type": 2
                },
                {
                    "paragraph": "老翁井銘",
                    "zhushu": "",
                    "type": 2
                },
                {
                    "paragraph": "丁酉歳，余卜葬亡妻，得武陽安鎭之山。山之所從來甚髙大壯偉，其末分而爲兩股，回轉環抱，有泉坌然出於兩山之間，而北附右股之下，畜爲大并，可以日飲百餘家。卜者曰：“吉。是在葬書爲神之居。”蓋水之行常與山俱，山止而泉洌，則山之精氣勢力自逺而至者，皆畜於此而不去，是以可葬無害。他日乃問泉旁之民，皆曰：“是爲老翁井。”問其所以爲名之由，曰：“徃數十年，山空月明，天地開霽，則常有老人蒼顔白髮，偃息於泉上，就之則隱而入於泉，莫可見。”蓋其相傳以爲如此者乆矣。因爲作亭於其上，又甃石以禦水潦之暴，而徃徃優游其間，酌泉而飲之，以庶幾得見所謂老翁者，以知其信否。然余又閔其老於荒榛巖石之間，千歳而莫知也。今乃始遇我，而後得傳於無窮。遂爲銘曰：山起東北，翼爲南西。㳙㳙斯泉，坌溢以瀰。斂以爲井，可飲萬夫。汲者告我，有叟於斯。里無斯人，將此謂誰？山空寂寥，或嘯而嬉。更千萬年，自絜自好。誰其知之，乃訖遇我。惟我與爾，將遂不泯。無溢無竭，以永千祀。",
                    "zhushu": "",
                    "type": 2
                },
                {
                    "paragraph": "王荆州畫像賛",
                    "zhushu": "",
                    "type": 2
                },
                {
                    "paragraph": "太山崇崇，東海滔滔。蟠爲山東，公惟齊人。齊方千里，而吾獨見公。公在荆州，或象其儀。白䰅紅顔，謂公方壯。公生辛丑，天子之老。誰謂公老，其威　 。鎭天子之南邦。",
                    "zhushu": "",
                    "type": 2
                },
                {
                    "paragraph": "吳道子畫五星賛",
                    "zhushu": "",
                    "type": 2
                },
                {
                    "paragraph": "丗稱善畫，曹興、張繇。墻破紙爛，兵火所焼。至于有唐，道子姓吳。獨稱一時，蔑張與曹。曆歳數百，其有幾何？或鑱于碑，以獲不磨。吾丗貧窶，非有富豪。堂堂五行，道子所摹。歳星居前，不武不挑。求之古人，其有帝尭。盛服佩劒，其容昭昭。熒惑惟南，左弓右刀。赫烈奮怒，木石焚焦。震怛下土，莫敢有驕。崔崔土星，瘦而長腰。四方逺遊，去如飛飊。倐忽萬里，逺莫可招。太白惟將，冝其壯夫。今惟婦人，長𥚑飄飄。抱撫四弦，如聲嘈嘈。辰星北方，不麗不妖。執筆與紙，凝然不囂。粧非今人，脣傅黑膏。唯是五星，筆勢莫髙。昔始得之，爛其生綃。及今百年，墨昬而消。愈後愈逺，知其若何？吾茍不言，是亦不遭。",
                    "zhushu": "",
                    "type": 2
                },
                {
                    "paragraph": "仲兄字文甫說",
                    "zhushu": "",
                    "type": 2
                },
                {
                    "paragraph": "洵讀易，至渙之六四曰：“渙其羣，元吉。”曰：嗟夫！羣者，聖人所欲渙以混一天下者也。蓋余仲兄名渙而字公羣，則是以聖人之所欲解散滌蕩者以自命也，而可乎？他日以告，兄曰：“子可無爲我易之？”洵曰：“唯。”旣而曰：“請以文甫易之，如何？且兄甞見天水之與風乎？油然而行，淵然而留，渟洄汪洋，滿而上浮者，是水也，而風實起之。蓬蓬然而發乎大空，不終日而行乎四方，蕩乎其無形，飄乎其逺來，旣徃而不知其迹之所存者，是風也，而水實形之。今夫風水之相遭乎大澤之陂也，紆餘委虵，蜿蜓淪漣；安而相推，怒而相凌；舒而如雲，蹙而如鱗；疾而如馳，徐而如徊；揖讓旋辟，相顧而不前；其繁如縠，其亂如霧；紛紜欝擾，百里若一。汨乎順流，至乎滄海之濵，滂薄洶涌，號怒相軋，交撗綢繆，放乎空虚，掉乎無垠，撗流逆折，濆旋傾側，宛轉膠戾，囬者如輪，縈者如帶，直者如燧，奔者如𦦨，跳者如鷺，投者如鯉，殊狀異態，而風水之極觀備矣。故曰：“風行水上，渙。”此亦天下之至文也。然而此二物者，豈有求乎文哉？無意乎相求，不期而相遭，而文生焉。是其爲文也，非水之文也，非風之文也。二物者，非能爲文，而不能不爲文也。物之相使，而文出於其間也。故此天下之至文也。今夫玉，非不温然美矣，而不得以爲文；刻鏤組繡，非不文矣，而不可與論乎自然。故夫天下之無營而文生之者，唯水與風而已。昔者君子之處於丗，不求有功，不得已而功成，則天下以爲賢；不求有言，不得已而言出，則天下以爲口實。烏乎！此不可與他人道之，唯吾兄可也。",
                    "zhushu": "",
                    "type": 2
                },
                {
                    "paragraph": "名二子說",
                    "zhushu": "",
                    "type": 2
                },
                {
                    "paragraph": "輪、輻、蓋、軫，皆有職乎車，而軾獨若無所爲者。雖然，去軾，則吾未見其爲完車也。軾乎，吾懼汝之不外飾也。天下之車，莫不由轍，而言車之功者，轍不與焉。雖然，車仆馬斃，而患亦不及轍。是轍者，善處乎禍福之間也。轍乎，吾知免矣。",
                    "zhushu": "",
                    "type": 2
                },
                {
                    "paragraph": "送石昌言使北引",
                    "zhushu": "",
                    "type": 2
                },
                {
                    "paragraph": "昌言舉進士時，吾始數歳，未學也。憶與羣兒戲先府君側，昌言從旁取棗栗啖我。家居相近，又以親戚故甚狎。昌言舉進士，日有名。吾後漸長，亦稍知讀書，學句讀、屬對、聲律，未成而廢。昌言聞吾廢學，雖不言，察其意甚恨。後十餘年，昌言及第第四人，守官四方不相間。吾以壯大，乃能感悔摧折復學。又數年，游京師，見昌言長安，相與勞苦如平生歡，出文十數首，昌言甚喜稱善。吾晚學無師，雖日爲文，中甚自慙，及聞昌言說，乃頗自喜。今十餘年，又來京師，而昌言官兩制，乃爲天子出使萬里外強悍不屈之虜，建大斾，從騎數百，送車千乗，出都門，意氣慨然。自思爲兒時見昌言先府君旁，安知其至此？富貴不足怪，吾於昌言獨有感也。丈夫生不爲將，得爲使，折衝口舌之間足矣。徃年彭任從富公使還，爲我言：“旣出境，宿驛亭，聞介馬數萬騎馳過，劒槊相摩，終夜有聲，從者怛然失色。及明，視道上馬迹，尚心掉不自禁。”凡虜所以夸耀中國者多此𩔖，中國之人不測也，故或至於震懼而失辭，以爲夷狄𥬇。嗚呼，何其不思之甚也！昔者奉春君使冒頓，壯士大馬皆匿不見，是以有乎城之役。今之匈奴，吾知其無能爲也。孟子曰：“說大人者藐之。”况於夷狄？請以爲贈。",
                    "zhushu": "",
                    "type": 2
                },
                {
                    "paragraph": "丹稜楊君墓誌銘",
                    "zhushu": "",
                    "type": 2
                },
                {
                    "paragraph": "楊君諱某，字某，世家眉之丹稜。曽大父諱某，大父某，父某，皆不仕。君娶某氏女，生子四人：長曰羙琪，次曰羙琳，次曰羙珣，其幼羙球。羙球甞從事安靖軍，余遊己東，因以識余。嘉祐二年某月某日，君卒，享年若干。四年十一月某日，葬于某郷某里。將葬，從事來請余銘，以求不泯于後。余不忍逆。蓋美琳先君之喪一月而卒，美琪、美珣皆志於學，而美球旣仕於朝。銘曰：歳在己亥月在子，培髙穴深託后土。夫子骨肉歸安此。生有四息三哭位。後昆如雲不勝記。其後豈不富且貴？囑余作銘頼其季，更千萬年豈不偉！",
                    "zhushu": "",
                    "type": 2
                },
                {
                    "paragraph": "祭史彦輔文",
                    "zhushu": "",
                    "type": 2
                },
                {
                    "paragraph": "嗚呼彦輔！胡爲而然？胡負於天？誰不壽考。而於彦輔，獨嗇其年？誰不富貴，使終賤寒？誰無子孫，詵詵戢戢。滿眼蚳蝝，於天何傷。獨愛一孺，使殞其傳。幨幨其帷，其下惟誰。有童未冠。彦輔從子，帶經而哭，稽顙來前。天髙茫茫，慟哭不聞。誰知此𡨚？輟哭長思。念𥘉結交，康定寶元。子以氣豪，縱横放肆。隼擊鵩騫。竒文怪論。卓者無敵，悚怛旁觀。憶子大醉，中夜過我。狂歌叫讙，予不喜酒。正襟危坐，終夕無言。他人竊驚，冝若不合。胡爲甚歡？嗟人何知。吾與彦輔，契心忘顔。飛騰雲霄，無有逹邇。我後子先，擠排澗谷。無有嶮易，我溺子援。破䆫孤燈，冷灰凍席、與子無眠，旅遊王城。飲食寤寐，相恃以安。慶曆丁亥，詔䇿告罷。子將西轅，慨然有懷。吾親老矣，甘𣅀未完。徃從南公，奔走乞假。遂至于䖍，子時亦來。止于臨江，繫焉解鞍。愛弟子凝，倉卒就獄。舉家驚喧，及秋八月。予將北歸，亦旣具舩。有書晨至，開視驚叫。遂丁大艱，故郷萬里。泣血行役，敢期生還。中涂逢子，握手相慰。曰無自殘，旅宿魂驚。中夜起行，長江大山。前呼後應，告我無恐。相從入關，歸來幾何。子以病廢，手足若攣。我嘉子心，壯若鐵石。益固而堅，瞋目大呼。屋瓦爲落，聞者竦肩。子凝之喪，大臨嘔血。傷心破肝，我遊京師。強起來餞，相顧留連。我還自東，二子喪母。歸懷辛酸，子病告革。奔走徃問，醫云已難。問以後事，口不能語。悲來塞咽，遺文墜藁。爲子收拾，以葺以編。我如不朽，千載之後。子名長存，嗚呼彦輔。天實喪之，子哭寢門。白髮班班，疾病来加。卧不能奔，哭書此文，命軾徃奠，以慰斯魂。尚饗。",
                    "zhushu": "",
                    "type": 2
                },
                {
                    "paragraph": "祭任氏姊丈",
                    "zhushu": "",
                    "type": 2
                },
                {
                    "paragraph": "昔我曽祖，子孫滿門。姊之先人，實惟其孫。不幸而亡，又不有嗣。後丗饗祀，其託在姊。祭於女家，聞者欷歔。姊不永存，後益以踈。姊之未亡，洵作族譜。昆弟諸子，可以指數。念姊之先，其後爲誰？周族反覆，不見而悲。悲其早喪，其姊壽考。春秋薦獻，終姊之老。今姊永歸，遂及良人。皆葬于原，送哭酸辛。姊之子孫，恭愿良謹。當有逹者，以塞此恨。跪讀此文，告以無憾。鬼姊有知，尚克來鑒。",
                    "zhushu": "",
                    "type": 2
                },
                {
                    "paragraph": "祭亡妻文",
                    "zhushu": "",
                    "type": 2
                },
                {
                    "paragraph": "嗚呼！與子相好，相期百年。不知中道，弃我而先。我徂京師，不逺當還。嗟子之去，曽不須臾。子去不返，我懷永哀。反覆求思，意子復囘。人亦有言，死生短長。茍皆不欲，爾避誰當。我獨悲　　　　     殃，有子六人，今誰在堂？唯軾與轍，僅存不亡。咻呴撫摩，既冠旣   。　敎以學問，畏其無聞。晝夜孜孜，孰知子勤。提携東去，出門遲遲。今徃不捷，後何以歸。二子告我，母氏勞苦。今不汲汲，奈後將悔。大寒酷熱，﨑嶇在外。亦旣薦名，試于南宫。文字煒煒，歎驚羣公。二子喜躍，我知母心。非官寔好，要以文稱。我今西歸，有以藉口。故郷千里，期母壽考。歸來空堂，哭不見人。傷心故物，感涕慇懃。嗟子老矣，四海一身。自子之逝，内失良朋。孤居終日，有過誰箴？者子少年，遊蕩不學。子雖不言，耿耿不樂。我知子心，憂我泯没。感歎折節，以至今日。嗚呼死矣，不可再得。安鎭之郷，里名“可龍”。𨽾武陽縣，在州北東。有蟠其丘，惟子之墳。鑿爲二室，期與子同。骨肉歸土，魂無不之。我歸舊廬，無有改移。魂兮永泯，不日來歸。",
                    "zhushu": "",
                    "type": 2
                },
                {
                    "paragraph": "祭姪位文",
                    "zhushu": "",
                    "type": 2
                },
                {
                    "paragraph": "嘉祐五年六月十四日，叔洵以家饌酒果，祭干亡姪之靈者。汝之生後余五年。余雖汝叔父，而幼與汝同戲，如兄弟然。其後余日以長，汝亦以壯大。余適四方，而汝留故圉。余旣歸止，汝乃隨汝仲叔旅居東都，十有三歳而不還。今余來東，汝遂溘然至死而不救，此豈非天邪？嗟夫！數十年之間，與汝出處，參差不齊，曽不如其幼之時。方將與汝旅于此，汝又一旦而殁。人事之變，何其反覆而與人相違。嗟余伯兄，其後之存者，今日以徃，獨汝季弟與汝之二孺，此所以使余増悲也。汝殁之五日，汝家將𣩵汝于京城之西郊。魂如有知於此永别。尚饗！",
                    "zhushu": "",
                    "type": 2
                },
                {
                    "paragraph": "祭史親家祖母文",
                    "zhushu": "",
                    "type": 2
                },
                {
                    "paragraph": "嗟人之生，其乆幾何？百年之間，逝者如麻。反顧而思，可泣以悲。夫人之孫，歸于子轍。自初許嫁，以及今日。旻天不弔，禍難荐結。始自丁亥，天崩池拆。先君殁丗，次及近歳。子婦之母，亦以奄弃。顧惟荼毒，謂亦止此。誰知子今，乃或有甚。室家不祥，死而莫救。及于夫人，亦罹此咎。子喪其妣，婦喪祖母。誰謂人生，而至於是？嘆嗟傷心，悲不能止。",
                    "zhushu": "",
                    "type": 2
                },
                {
                    "paragraph": "議修禮書狀",
                    "zhushu": "",
                    "type": 2
                },
                {
                    "paragraph": "右洵先奉　敕編禮書，後聞臣寮上言，以爲祖宗所行，不能無過差不經之事，欲盡芟去，無使存録。洵𥨸見議者之說，與　敕意大異。何者？前所授敕，其意曰“纂集故事”，而使後丗無忘之耳。非曰“制爲典禮”，而使後惟其惻怛而不忍言者，而後宫，推若此之𩔖，皆書而不諱，其意以爲雖不善而尚可書也。今先丗之所行，雖小有不善者，猶與春秋之所書者甚逺，而悉使洵等隱諱而不書，如此將使後丗不知其淺深，徒見當時之臣子至於隱諱而不言，以爲有所大不可言者，則無乃欲益而反損歟？公羊之說滅紀、滅項，皆所以爲賢者諱。然其所謂諱者，非不書也，書而迂曲其文耳。然則其實猶不没也。其實猶不没者，非以彰其過也，以見其過之止於此也。今無故乃取先丗之事而没之，後丗將不知而大疑之，此大不便者也。班固作漢志，凡漢之事悉載而無所擇。今欲如之，則先丗之小有過差者，不足以害其大明，而可以使後丗無疑之之意，且使洵等爲得其所職，而不至於侵官者。謹具狀申叅政侍郎，欲乞備録聞奏。",
                    "zhushu": ""
                }
            ]
        },
        {
            "name": "嘉祐集卷第十五",
            "paragraphs": [
                {
                    "paragraph": "嘉祐集卷第十五",
                    "zhushu": "",
                    "type": 1
                },
                {
                    "paragraph": "趙郡蘇洵",
                    "zhushu": "",
                    "type": 2
                },
                {
                    "paragraph": "雜詩",
                    "zhushu": "",
                    "type": 2
                },
                {
                    "paragraph": "雲興于山",
                    "zhushu": "",
                    "type": 2
                },
                {
                    "paragraph": "雲興于山，霿霿爲霧。匪山不仁，天實不顧。山川我享，爲我百訴。豈不畏天？哀此下土。班班鳲鳩，榖榖晨號。天乎未雨，余不告勞。誰爲山川，不如羽毛？",
                    "zhushu": "",
                    "type": 2
                },
                {
                    "paragraph": "有𩦸在野",
                    "zhushu": "",
                    "type": 2
                },
                {
                    "paragraph": "有𩦸在野，百過不呻。子不我良。豈無他人？ 縶我于廐，乃不我駕。遇我不終，不如在野。秃毛于霜，寄肉于狼。寜彼我傷？寜人不我？顧子我忘。",
                    "zhushu": "",
                    "type": 2
                },
                {
                    "paragraph": "有觸者犢",
                    "zhushu": "",
                    "type": 2
                },
                {
                    "paragraph": "有觸者犢，再箠不却。爲子已觸，安所置角？天實畀我，子我所爲，盍奪我有？子欲不觸，盍之笠？",
                    "zhushu": "",
                    "type": 2
                },
                {
                    "paragraph": "朝日載昇",
                    "zhushu": "",
                    "type": 2
                },
                {
                    "paragraph": "朝日載昇，薨薨伊氓。于室有績，于野有耕。子塗有商，于邊有征。天生斯民，相養以寧。嗟我何爲？踽踽無營。𥘉孰與我？今孰主我？我將徃問，安所處我？",
                    "zhushu": "",
                    "type": 2
                },
                {
                    "paragraph": "我客至止",
                    "zhushu": "",
                    "type": 2
                },
                {
                    "paragraph": "我客至止，我逆于門。來升我堂，來飲我罇。羞鼈不時，詈我不勤。求我何多，請辤不能。客謂主人：唯子我然，求子之多，青子之深，期子于賢。",
                    "zhushu": "",
                    "type": 2
                },
                {
                    "paragraph": "顔書",
                    "zhushu": "",
                    "type": 2
                },
                {
                    "paragraph": "任君北方來，手出邠州碑。爲是魯公冩，遺我我不辭。魯公實豪傑，慷慨忠義姿。憶在天寶末，變起漁陽師。猛士不敢當，儒生橫義旗。感激數十郡，連衡𨷖羗夷。新造勢尚弱，明爲力未衰。用兵竟不勝，歎息眞數竒。杲兄死常山，烈士涙滿頥。魯公不死敵，天下皆熈熈。柰何不愛死，再使踏鯨鰭。公固不畏死，吾實悲當時。緬邈念髙𧨏，惜哉我生遲。近日見異說，不知作者誰。云公夲不死，此事亦已竒。",
                    "zhushu": "或云公尸觧，雖見殺，而實不死。"
                },
                {
                    "paragraph": "大抵天下心，人人屬公思。加以不死狀，慰此苦歎悲。我欲哭公墓，莾莾不可知。愛其乎生迹，徃徃或孑遺。此字出公手，一見减歎咨。使公不善書，筆墨紛訛癡。思其平生事，豈忍棄路岐。況此字頗怪，堂堂偉形儀，駿極有深穩，骨老成支離。 㸃　 迺應和，𨵿連不相違。有如一人身，鼻口耳目眉。 彼此異狀貌，各結維。離離天上星，分如不相持。左右自綴㑹，或作斗與箕。骨重，安置無欹危。篆鼎兀大腹，髙屋無弱楣。古器合尺度，法物䂓。想其始下筆，莊重不自卑。虞柳豈不好，結束羈。筆俗，庸手尚敢窺。自我見此字，得𥿄無所施。一木后爲。團團彼明月，欲畫形終非。誰知忠義心，餘及斯。因𥿄，使我重嘆嘻。",
                    "zhushu": "",
                    "type": 2
                },
                {
                    "paragraph": "歐陽永叔白兔",
                    "zhushu": "",
                    "type": 2
                },
                {
                    "paragraph": "飛鷹搏平原，禽獸亂衰草。蒼茫就擒執，顛倒莫能保。白兔，歎息愛其老。獨生遂長拘，野性始驚矯。貴人織筠籠，誰知山林寛，穴處頗自好。髙飈動稿葉，群竄迹如掃。異照野明暠暠。獵夫指之𥬇，自匿苦不早。何當騎蟾蜍？靈杵。",
                    "zhushu": "",
                    "type": 2
                },
                {
                    "paragraph": "荅二任",
                    "zhushu": "",
                    "type": 2
                },
                {
                    "paragraph": "魯人賤夫子，嗚丘指東家。當時雖未遇，弟子已如麻。柰何郷，曽不爲歎嗟。區區吳越間，門骨不憚遐。習見反不怪，海人等。嗟我何足道，窮車出無車。昨者入京洛，文章彼人誇。故舊未，聞之𥬇呀呀。獨有兩任子，知我有足嘉。逺遊苦相念，長篇。我道亦未尓，子得無増加。貧窮已衰老，短髮垂䯯䯯。重禄無　取，思治山中畬。徃歳栽苦竹，細密如蒹葭。庭前三小山，夲爲山中楂。當前鑿方池，寒泉照谽岈。翫此可竟日，胡爲踏朝衙。何當子來㑹，酒食相邀遮。願爲久相敬，終始無疵瑕。閑居各無事，數來飲流霞。",
                    "zhushu": "",
                    "type": 2
                },
                {
                    "paragraph": "丙申歳，余在京師，郷人陳景回自南來，弃其官，得太子中允。景回舊有地在蔡，今將治圉囿於其間以自老。余甞有意於嵩山之下、洛水之上買地築室，以爲休息之館而未果。今景曰欲余詩，遂道此意。景囬志余言，異日可以知余之非戲云尓",
                    "zhushu": "",
                    "type": 2
                },
                {
                    "paragraph": "岷山之陽土如腴，江水清滑多鯉魚。古人居之富者衆，我獨厭倦思移居。平川如乎山水蹙，恐我後丗鄙且愚。經行天下愛嵩嶽，遂欲買地居妻孥。晴原漫漫望不盡，山色照野光如濡。民生夭扎，衣冠堂堂偉丈夫。吾今隱居未有所，更後十載不可 。猒蜀樂上蔡，占地百頃無邊隅。草深野闊足狐兎，水種陸劬。誰知李斯顧秦寵，不獲牽大追黃狐。今君南去已足老，少當吾廬。",
                    "zhushu": "",
                    "type": 2
                },
                {
                    "paragraph": "憶山送人",
                    "zhushu": "",
                    "type": 2
                },
                {
                    "paragraph": "少年喜竒迹，落拓鞍馬間。縱目視天下，愛此宇宙寛。山川，浩然遂忘還。岷峨最先見，晴光猒西川。逺望未及上，但愛。大雪冬没脛，夏秋多虵蚖。乘春乃敢去，匍匐攀孱，左右號鹿猿。隂崖雪如石，迫暖成髙瀾。經日到絶。自恐不得下，撫膺忽長嘆。坐定聊四顧，風色非人寰。仰垂手撫百山。臨風弄襟䄂，飄若風中仙。朅來游荆渚，談𥬇。峽山無平岡，峽水多悍湍。長風送輕帆，瞥過難詳觀。其間，巫廟十數巔。聳聳青玉幹，折首不見端。其餘亦詭怪，土老。長江渾渾流，觸齧不可欄。茍非峽山壯，浩浩無隅邊。恐是，特使險且堅。江山兩相值，後丗無水患。水行月餘日，泊舟。爛熳走塵土，耳囂目眵昬。中路逢漢水，亂流愛清淵。道，洗濯無瑕㾗。振鞭入京師，累歳不得官。悠悠故郷念，中夜成。五噫不復留，馳車走轘轅。自是識嵩岳，蕩蕩容貌尊。不入衆，體如鎭中原。幾日至華下，秀色碧照天。上下數十里，䀹睫音。迤邐見終南，魁岸蟠長安。一月看山岳，懷抱斗以騫。漸漸大道盡，𠋣山棧夤縁。下瞰不測溪，石齒交戈鋋。虚閣怖焉足，險崖摩吾府。左山右絶澗，中如一繩慳。慠睨駐鞍轡，不忍驅以鞭。累累斬絶𡶶，凡不相屬聮。背出或逾峻，逺鶩如爭先。或時度岡領，下馬。怪事看愈好，勤劬變青歡。行行上劒閣，勉強踵不前。矯首，漫漫但青煙。及下鹿頭坂，始見平沙田。歸來顧妻子，壯抱難。遂使十餘載，此路常周旋。又聞吴越中，山明水澄鮮。百金買，徃意不自存。投身入廬岳，首挹瀑布源。飛下二千尺，強烈。餘潤散爲雨，遍作山中寒。次入二林寺，遂獲髙僧言。問以，導我同躋攀。逾月不倦厭，巖谷行欲殫。下山復南邁，不。五嶺望可見，欲徃苦不難。便擬去登玩，因得窺群蠻。此，歸抱愁煎煎。到家不再出，一頓俄十年。昨聞廬山郡，太守。徃求與識面，復見山欝蟠。絶壁撗三方，有𩔖大破鐶。包褁，𠋣之爲長垣。大抵蜀山峭，巉刻氣不温。不𩔖嵩華背，氣。吴君頴川秀，六載爲蜀官。簿書苦爲累，天鶴囚籠樊。岷，峨眉亦南犍。𥠖雅又可到，不見冝悒然。有如烹脂牛，過。始謂泛峽去，此約今又愆。只有東北山，依然送歸。，此可著意看。",
                    "zhushu": "",
                    "type": 2
                },
                {
                    "paragraph": "上田待制詩",
                    "zhushu": "",
                    "type": 2
                },
                {
                    "paragraph": "日落長安道，大野渺荒荒。吁嗟秦皇帝，安得。，小民十尺長。耕田破萬頃，一稔粟柱樑。少年，。勇刀不自驕，頗能啗乾糧。天意此有謂，故使。，累累𨷖兩剛。方今正似此，猛士強如狼。跨馬，。脫甲森不顧，𥘵禓搏敵塲。嗟彼誰治此，踧踧不敢當。當，無成不朝王。田侯夲儒生，武略今洗洸。右手握麈尾，指。郡國逺浩浩，邊鄙有積倉。秦境古何在，秦人多戰傷。此事，此時將何償？得此報天子，爲侯歌之章。",
                    "zhushu": "",
                    "type": 2
                },
                {
                    "paragraph": "途次長安上都漕傳諌議",
                    "zhushu": "",
                    "type": 2
                },
                {
                    "paragraph": "丈夫正多念，老大自不安。居家不能樂，忽忽思中原。慨然弃，劫劫道路間。窮山多虎狼，行路非不難。昔者倦奔走，閉門。蠶榖聊自給，如此已十年。緬懷當今人，草草無復閑。堅卧因，芒刺實在肩。布衣與食肉，幸可交口言。黙黙不以告，未可驅草入京洛，藩鎭皆逹官。長安逢傳侯，願得說胏肝。貧賤不復苦自嘆。富貴不足愛，浮雲過長天。中懷邈有念，𢠵 。丗俗不見信，排斥僅得存。昨者東入秦，大麥黃滿田。秦氏爲君喜不眠。禁軍幾千萬，仰此塡其咽。西蕃乆不反，老士飽可以戰，吾寧爲之先。傳侯君在西，天子憂東藩，何䇿安西邊。傳侯君謂何，明日將東轅。",
                    "zhushu": "",
                    "type": 2
                },
                {
                    "paragraph": "荅陳公美",
                    "zhushu": "",
                    "type": 2
                },
                {
                    "paragraph": "少壯事已逺，舊交良可懷。百年能幾何，十載不。，游處了無猜。飲食不相捨，談𥬇乆所陪。拜君，。齒髮俱未老，未至衰與頽。我子在襁褓，君猶。，爲吏天一涯。我又厭奔走，逺引不復來。歳月，。況從與君别，多事歳若排。心力不能救，衰病。，如吾苦無才。君亦已有嗣，骨目秀且佳。人，。者夲不出，豪傑苦見咍。欝欝自不樂，。，東走陵巓崖。不意君在此，得奉𥬇與詼。我老應可怪，白髭生兩顋。新句辱先贈，古。，故舊毎所乖。作詩報嘉貺，亦聊以相摧。",
                    "zhushu": "",
                    "type": 2
                },
                {
                    "paragraph": "又荅陳公美三首",
                    "zhushu": "",
                    "type": 2
                },
                {
                    "paragraph": "仲尼魯司寇，官職亦已優。從祭肉不及，戴冕奔。，爲肉誠可羞。君子意有在，衆人但愆尤。置之待，。仲尼爲羣婢，一走十四年。荀　老不出，五十千諸。，豈其陷狂顚。出處固無定，不失稱聖賢。彼亦誠自信，。公孫昔放逐，牧羊滄海濵。勉強聽郷里，垂老西游秦。，徒爲乆辛勤。君子豈必隱，孔孟皆旅人。",
                    "zhushu": "",
                    "type": 2
                },
                {
                    "paragraph": "送李才元學士知卭州",
                    "zhushu": "",
                    "type": 2
                },
                {
                    "paragraph": "貧賤羞妻子，富責樂郷關。不見李夫子，得意今西還。白，紅旌照蜀山。歸來未解𢃄，故舊已滿門。平生浪遊處，何。，。",
                    "zhushu": ""
                }
            ]
        }
    ]
}