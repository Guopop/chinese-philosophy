{
    "name": "大乘起信论",
    "author": "唐·实叉难陀",
    "loadChapterCount": 3,
    "hasZhushu": false,
    "chapters": [
        {
            "name": "大乘起信论序",
            "paragraphs": [
                {
                    "paragraph": "大乘起信论序",
                    "type": 1
                },
                {
                    "paragraph": "夫声同则应，道合自邻。是以法雄命宗，赖宣扬乎法子，素王垂范，假传述乎素臣。盖德必不孤，圣无虚应矣。"
                },
                {
                    "paragraph": "起信论者，大乘之秘典也。佛灭度后五百余年，有马鸣菩萨出兴于世。时称四日道王五天，转不退轮，建无生忍。铭总持之智印，宅毕竟之真空，受波奢付嘱，蒙释尊远记。善说法要，大启迷津，欲使群生殖不坏之信根，下难思之佛种，故造斯论。"
                },
                {
                    "paragraph": "其为论也，示无价宝，诠最上乘，演恒沙之法门惟在方寸，开诸佛之秘藏本自一心。遣执而不丧其真，存修而亦忘其相，少文而摄多义，假名而会深旨。落落焉皎智月于净天，滔滔焉注禅河于性海。返迷归极莫不由之。"
                },
                {
                    "paragraph": "此论东传总经二译。初本即西印度三藏法师波罗末陁，此云真谛，以梁武帝承圣三年岁次癸酉九月十日，于衡州始兴郡，建兴寺，共扬州沙门智恺所译。"
                },
                {
                    "paragraph": "此本即于阗国三藏法师实叉难陁，赍梵文至此，又于西京慈恩塔内获旧梵本，与义学沙门荆州弘景崇福法藏等，以大周圣历三年，岁次癸亥，十月壬午朔八日己丑，于授记寺与花严经相次而译。沙门复礼笔受，开为两卷。然与旧翻时有出没，盖译者之意，又梵文非一也。"
                },
                {
                    "paragraph": "夫理幽则信难，道尊则魔盛，况当劫浊尤更倍增。故使偏见之流执成唯识，诽毁此论真妄互熏，既形于言遂彰时听，方等甘露翻为毒药。故经云：唯佛与佛乃能究尽诸法实相，岂可辄以凡心贬量圣旨。"
                },
                {
                    "paragraph": "夫真如者，物之性也，备难思之业用，蕴不空之胜德，内熏妄法令起厌求。故胜鬘经云：由有如来藏，令厌生死苦乐求涅槃。又经云：阐提之人，未来以佛性力故，善根还生，如彼净珠能清浊水。是胜义之常善，异太虚之无记。故经云：佛性常故，非三世摄，虚空无故，非三世摄。岂执事空以齐真理。"
                },
                {
                    "paragraph": "夫论妄者，依理故迷真性，随流为妄漂动。故经云：随其流处有种种味。又楞伽经云：如来藏为无始虚伪恶习所熏，名为识藏。密严经云：佛说如来藏以为阿赖耶，恶慧不能知藏即赖耶识。虽在缠而体净，不变性而成迷。故经云：然药真味停留在山，犹如满月。"
                },
                {
                    "paragraph": "又云：虽处五道受别异身，而此佛性常恒不变。若言真不熏妄，妄不熏真，真妄两殊，岂会中道。故梁摄论云：智慧极盲暗，谓真俗别执。"
                },
                {
                    "paragraph": "今则真为妄体。妄假真成，性相俱融一异双遣。故密严经云：如来清净藏，世闲阿赖耶，如金与指环，展转无差别。圣教明白，何所致疑。良由滞相而乖真，寻末而弃本，言越规矩，动成戏论，自贻圣责深可悲哉。"
                },
                {
                    "paragraph": "余少小以来专心斯论，玩味不已，讽诵忘疲。课拙传扬二十余遍。虽未究深旨而粗识文意，以为大乘明镜莫过于此。幸希宗心之士时览斯文，庶日进有功。聊为序引云尔。"
                }
            ]
        },
        {
            "name": "大乘起信论卷上",
            "paragraphs": [
                {
                    "paragraph": "大乘起信论卷上",
                    "type": 1
                },
                {
                    "paragraph": "归命尽十方，普作大饶益，"
                },
                {
                    "paragraph": "智无限自在，救护世闲尊。"
                },
                {
                    "paragraph": "及彼体相海，无我句义法，"
                },
                {
                    "paragraph": "无边德藏僧，勤求正觉者。"
                },
                {
                    "paragraph": "为欲令众生，除疑去邪执，"
                },
                {
                    "paragraph": "起信绍佛种，故我造此论。",
                    "type": 2
                },
                {
                    "paragraph": "论曰：为欲发起大乘净信、断诸众生疑暗邪执，令佛种性相续不断，故造此论。有法能生大乘信根，是故应说。说有五分，一作因、二立义、三解释、四修信、五利益。"
                },
                {
                    "paragraph": "此中作因有八，一总相，为令众生离苦得乐，不为贪求利养等故。二为显如来根本实义，令诸众生生正解故。三为令善根成熟众生不退信心，于大乘法有堪任故。四为令善根微少众生，发起信心至不退故。五为令众生消除业障，调伏自心离三毒故。六为令众生修正止观，对治凡小过失心故。七为令众生，于大乘法，如理思惟，得生佛前究竟，不退大乘信故。八为显信乐大乘利益，劝诸含识，令归向故。"
                },
                {
                    "paragraph": "此诸句义，大乘经中，虽已具有，然由所化根欲不同、待悟缘别，是故造论。此复云何谓？如来在世，所化利根，佛色心胜，一音开演，无边义味，故不须论。佛涅槃后，或有能以自力，少见于经而解多义；复有能以自力，广见诸经乃生正解；或有自无智力，因他广论而得解义；亦有自无智力，怖于广说、乐闻略论，摄广大义，而正修行。我今为彼最后人故，略摄如来最胜甚深无边之义，而造此论。"
                },
                {
                    "paragraph": "云何立义分？谓摩诃衍，略有二种，有法及法。言有法者，谓一切众生心。是心则摄一切世闲出世闲法，依此显示摩诃衍义，以此心真如相即示大乘体故，此心生灭因缘相能显示大乘体相用故。"
                },
                {
                    "paragraph": "所言法者，略有三种。一体大，谓一切法真如，在染在净，性恒平等，无增无减无别异故。二者相大，谓如来藏本来具足无量无边性功德故。三者用大，能生一切世、出世闲善因果故，一切诸佛本所乘故，一切菩萨，皆乘于此，入佛地故。",
                    "type": 2
                },
                {
                    "paragraph": "云何解释分？此有三种，所谓显示实义故、对治邪执故、分别修行正道相故。此中显示实义者，依于一心，有二种门，所谓心真如门、心生灭门。此二种门各摄一切法，以此展转，不相离故。"
                },
                {
                    "paragraph": "心真如者，即是一法界大总相法门体，以心本性，不生不灭相，一切诸法，皆由妄念，而有差别，若离妄念，则无境界差别之相。是故诸法从本已来性离语言，一切文字不能显说，离心攀缘，无有诸相，究竟平等，永无变异不可破坏，唯是一心，说名真如。以真如故，从本已来，不可言说，不可分别，一切言说，唯假非实，但随妄念无所有故。言真如者，此亦无相，但是一切言说中，极以言遣言，非其体性有少可遣、有少可立。"
                },
                {
                    "paragraph": "问曰：若如是者，众生云何随顺悟入？答曰：若知虽说一切法，而无能说所说，虽念一切法，而无能念所念，尔时随顺妄念都尽，名为悟入。",
                    "type": 2
                },
                {
                    "paragraph": "复次真如者，依言说建立，有二种别。一真实空，究竟远离不实之相，显实体故。二真实不空，本性具足无边功德，有自体故。复次真实空者，从本已来一切染法不相应故，离一切法差别相故，无有虚妄分别心故。应知真如非有相、非无相、非有无相、非非有无相、非一相、非异相、非一异相、非非一异相。"
                },
                {
                    "paragraph": "略说以一切众生，妄分别心所不能触，故立为空。据实道理，妄念非有、空性亦空，以所遮是无、能遮亦无故。言真实不空者，由妄念空无故，即显真心常恒不变净法圆满，故名不空。亦无不空相，以非妄念心所行故，唯离念智之所证故。",
                    "type": 2
                },
                {
                    "paragraph": "心生灭门者，谓依如来藏，有生灭心转，不生灭与生灭和合，非一非异，名阿赖耶识。此识有二种义，谓能摄一切法、能生一切法。复有二种义，一者觉义、二者不觉义。"
                },
                {
                    "paragraph": "言觉义者，谓心第一义，性离一切妄念相。离一切妄念相故，等虚空界，无所不遍，法界一相，即是一切如来平等法身。依此法身，说一切如来为本觉，以待始觉，立为本觉。然始觉时，即是本觉，无别觉起。立始觉者，谓依本觉有不觉，依不觉说有始觉。"
                },
                {
                    "paragraph": "又以觉心源故，名究竟觉，不觉心源故，非究竟觉。如凡夫人，前念不觉起于烦恼，后念制伏，令不更生。此虽名觉，即是不觉。如二乘人及初业菩萨，觉有念无念体相别异，以舍粗分别故，名相似觉。如法身菩萨，觉念无念，皆无有相，舍中品分别故，名随分觉。若超过菩萨地，究竟道满足，一念相应，觉心初起，始名为觉。远离觉相，微细分别，究竟永尽，心根本性常住现前，是为如来，名究竟觉。是故经说：若有众生，能观一切妄念，无相，则为证得如来智慧。"
                },
                {
                    "paragraph": "又言：心初起者，但随俗说，求其初相，终不可得。心尚无有，何况有初？是故一切众生，不名为觉，以无始来，恒有无明妄念，相续未曾离故。若妄念息，即知心相生住异灭，皆悉无相，以于一心，前后同时，皆不相应无自性故，如是知已，则知始觉不可得，以不异本觉故。",
                    "type": 2
                },
                {
                    "paragraph": "复次本觉随染，分别生二种差别相，一净智相、二不思议用相。净智相者，谓依法熏习、如实修行，功行满足，破和合识、灭转识相、显现法身，清净智故。一切心识相，即是无明相，与本觉非一非异，非是可坏、非不可坏，如海水与波，非一非异，波因风动，非水性动；若风止时，波动即灭，非水性灭。众生亦尔，自性清净心，因无明风动，起识波浪。如是三事，皆无形相、非一非异。然性净心是动识本，无明灭时，动识随灭，智性不坏。不思议用相者，依于净智，能起一切胜妙境界常无断绝，谓如来身，具足无量增上功德，随众生根示现成就无量利益。",
                    "type": 2
                },
                {
                    "paragraph": "复次，觉相有四种大义，清净如虚空明镜。一真实空大义，如虚空明镜，谓一切心境界相及觉相，皆不可得故。二真实不空大义，如虚空明镜，谓一切法圆满成就，无能坏性。一切世闲境界之相，皆于中现，不出不入、不灭不坏、常住一心，一切染法所不能染。智体具足，无边无漏功德为因，熏习一切众生心故。三真实不空离障大义，如虚空明镜，谓烦恼、所知二障永断，和合识灭，本性清净，常安住故。四真实不空示现大义如虚空明镜，谓依离障法，随所应化现如来等，种种色声，令彼修行诸善根故。",
                    "type": 2
                },
                {
                    "paragraph": "不觉义者，谓从无始来，不如实知真法一故，不觉心起，而有妄念。然彼妄念自无实相、不离本觉，犹如迷人依方故迷，迷无自相、不离于方。众生亦尔，依于觉故而有不觉妄念迷生，然彼不觉自无实相、不离本觉。复待不觉以说真觉，不觉既无真觉亦遣。",
                    "type": 2
                },
                {
                    "paragraph": "复次依于觉，而有不觉，生三种相，不相舍离。一无明业相，以依不觉，心动为业，觉则不动。动则有苦，果不离因故。二能见相，以依心动能见境界，不动则无见。三境界相，以依能见，妄境相现，离见则无境。"
                },
                {
                    "paragraph": "以有虚妄境界缘故。复生六种相。一智相，谓缘境界，生爱非爱心。二相续相，谓依于智，苦乐觉念相应不断。三执著相，谓依苦乐，觉念相续而生执著。四执名等相，谓依执著分别名等诸安立相。五起业相，谓依执名等起于种种诸差别业。六业系苦相，谓依业受苦不得自在。是故当知，一切染法悉无有相，皆因无明，而生起故。",
                    "type": 2
                },
                {
                    "paragraph": "复次，觉与不觉有二种相，一同相、二异相。言同相者，如种种瓦器，皆同土相，如是无漏无明，种种幻用皆同真相。是故佛说：一切众生无始已来，常入涅槃。菩提非可修相、非可生相，毕竟无得。无有色相，而可得见，见色相者当知皆是随染幻用，非是智色不空之相，以智相不可得故。广如彼说。言异相者，如种种瓦器，各各不同，此亦如是，无漏无明种种，幻用相差别故。",
                    "type": 2
                },
                {
                    "paragraph": "复次生灭因缘者，谓诸众生依心意识转。此义云何？以依阿赖耶识，有无明不觉起，能见能现，能取境界，分别相续，说名为意。此意复有五种异名。一名业识，谓无明力不觉心动。二名转识，谓依动心能见境相。三名现识，谓现一切诸境界相，犹如明镜，现众色像，现识亦尔。如其五境对至即现，无有前后，不由功力。四名智识，谓分别染净诸差别法。五名相续识，谓恒作意相应不断，任持过去善恶等业，令无失坏，成熟现未苦乐等报，使无违越，已曾经事，忽然忆念、未曾经事，妄生分别。"
                },
                {
                    "paragraph": "是故三界一切，皆以心为自性，离心则无六尘境界。何以故？一切诸法以心为主、从妄念起，凡所分别，皆分别自心，心不见心无相可得。是故当知，一切世闲境界之相，皆依众生无明妄念，而得建立。如镜中像无体可得，唯从虚妄分别心转，心生则种种法生，心灭则种种法灭故。言意识者，谓一切凡夫依相续识执我我所，种种妄取六种境界。亦名分离识，亦名分别事识，以依见爱等熏而增长故。无始无明熏所起识，非诸凡夫，二乘智慧之所能知，解行地，菩萨始学观察，法身菩萨能少分知，至究竟地，犹未知尽，唯有如来能总明了。"
                },
                {
                    "paragraph": "此义云何？以其心性本来清净，无明力故，染心相现，虽有染心，而常明洁，无有改变。复以本性，无分别故，虽复徧生一切境界，而无变易以不觉一法界故不相应。无明分别，起生诸染心，如是之义甚深难测，唯佛能知，非余所了。"
                },
                {
                    "paragraph": "此所生染心，有六种别。一执相应染，声闻缘觉及信相应地，诸菩萨能远离。二不断相应染，信地菩萨，勤修力能少分离，至净心地，永尽无余。三分别智相应染，从具戒地乃至具慧地，能少分离，至无相行地，方得永尽。四现色不相应染，此色自在地之所除灭。五见心不相应染，此心自在地之所除灭。六根本业不相应染，此从菩萨究竟地，入如来地之所除灭。不觉一法界者，始从信地，观察起行，至净心地，能少分离，入如来地方得永尽。"
                },
                {
                    "paragraph": "相应义者，心分别异、染净分别异，知相、缘相同。不相应义者，即心不觉，常无别异，知相、缘相不同。染心者，是烦恼障，能障真如根本智故。无明者，是所知障，能障世闲业自在智故。此义云何？以依染心，执著无量能取所取虚妄境界，违一切法平等之性。一切法性，平等寂灭，无有生相，无明不觉，妄与觉违。是故于一切世闲种种境界差别业用，皆悉不能如实而知。",
                    "type": 2
                },
                {
                    "paragraph": "复次，分别心生灭相者，有二种别，一粗谓相应心、二细谓不相应心。粗中之粗、凡夫智境；粗中之细及细中之粗，菩萨智境。此二种相，皆由无明熏习力起，然依因依缘，因是不觉、缘是妄境；因灭则缘灭，缘灭故相应心灭、因灭故不相应心灭。"
                },
                {
                    "paragraph": "问：若心灭者，云何相续？若相续者，云何言灭？答：实然。今言灭者，但心相灭，非心体灭。如水因风，而有动相，以风灭故，动相即灭，非水体灭。若水灭者，动相应断，以无所依，无能依故；以水体不灭，动相相续。众生亦尔，以无明力，令其心动，无明灭故动相即灭，非心体灭。若心灭者，则众生断，以无所依，无能依故；以心体不灭，心动相续。",
                    "type": 2
                },
                {
                    "paragraph": "复次，以四种法熏习义故，染净法起，无有断绝。一净法，谓真如；二染因，谓无明；三妄心，谓业识：四妄境，谓六尘。熏习义者，如世衣服非臭非香，随以物熏，则有彼气。真如净法性，非是染，无明熏故，则有染相。无明染法，实无净业，真如熏故，说有净用。云何熏习染法不断？所谓依真如故，而起无明，为诸染因，然此无明，即熏真如，既熏习已，生妄念心，此妄念心，复熏无明，以熏习故，不觉真法，以不觉故，妄境相现。以妄念，心熏习力故，生于种种差别执著、造种种业，受身心等，众苦果报。"
                },
                {
                    "paragraph": "妄境熏义，有二种别，一增长分别熏、二增长执取熏。妄心熏义，亦二种别，一增长根本业识熏，令阿罗汉辟支佛、一切菩萨，受生灭苦；二增长分别事识熏，令诸凡夫，受业系苦。无明熏义，亦二种别，一根本熏，成就业识义：二见爱熏，成就分别事识义。"
                },
                {
                    "paragraph": "云何熏习净法不断？谓以真如熏于无明，以熏习因缘力故，令妄念心厌生死苦，求涅槃乐。以此妄心厌求因缘复熏真如，以熏习故，则自信己身，有真如法，本性清净，知一切境界唯心妄动，毕竟无有。以能如是如实知故，修远离法，起于种种诸随顺行，无所分别无所取著，经于无量阿僧祇劫，惯习力故，无明则灭，无明灭故，心相不起，心不起故，境界相灭。如是一切染因染缘及以染果心相都灭，名得涅槃，成就种种自在业用。"
                },
                {
                    "paragraph": "妄心熏义，有二种别，一分别事识熏，令一切凡夫二乘厌生死苦，随己堪能，趣无上道；二意熏，令诸菩萨，发心勇猛，速疾趣入无住涅槃。真如熏义，亦二种别，一体熏、二用熏。体熏者，所谓真如从无始来，具足一切无量无漏，亦具难思胜境界用，常无闲断熏众生心，以此力故，令诸众生，厌生死苦，求涅槃乐，自信己身有真实法，发心修行。"
                },
                {
                    "paragraph": "问：若一切众生，同有真如，等皆熏习，云何而有信不信者？从初发意，乃至涅槃，前后不同无量差别，如是一切悉应齐等。答：虽一切众生等有真如，然无始来无明，厚薄无量差别过恒沙数，我见爱等缠缚烦恼，亦复如是，唯如来智之所能知，故令信等前后差别。"
                },
                {
                    "paragraph": "又诸佛法有因有缘，因缘具足事乃成办。如木中火性，是火正因，若无人知或、有虽知而不施功，欲令出火焚烧木者，无有是处。众生亦尔，虽有真如体熏因力，若不遇佛、诸菩萨等，善知识缘，或虽不修胜行、不生智慧、不断烦恼，能得涅槃，无有是处。又复虽有善知识缘，傥内无真如熏习因力，必亦不能厌生死苦，求涅槃乐，要因缘具足乃能如是。"
                },
                {
                    "paragraph": "云何具足？谓自相续中，有熏习力，诸佛菩萨慈悲摄护，乃能厌生死苦，信有涅槃，种诸善根，修习成熟。以是复値诸佛菩萨示教利喜，令修胜行，乃至成佛，入于涅槃。用熏者，即是众生，外缘之力，有无量义。略说二种，一差别缘、二平等缘。差别缘者，谓诸众生从初发心，乃至成佛，蒙佛菩萨等，诸善知识，随所应化，而为现身，或为父母、或为妻子、或为眷属、或为仆使、或为知友、或作怨家、或复示现天王等形，或以四摄、或以六度，乃至一切菩提行缘，以大悲柔软，心广大福智藏，熏所应化一切众生，令其见闻及以忆念，如来等形增长善根。此缘有二，一近缘，速得菩提故；二远缘，久远方得故。此二差别复各二种，一增行缘、二入道缘。",
                    "type": 2
                },
                {
                    "paragraph": "平等缘者，谓一切诸佛及诸菩萨，以平等智慧，平等志愿，普欲拔济一切众生，任运相续，常无断绝。以此智，愿熏众生故，令其忆念诸佛菩萨，或见或闻，而作利益，入净三昧，随所断障得无㝵眼，于念念中，一切世界平等，现见无量诸佛及诸菩萨。此体用熏复有二别，一未相应、二已相应。未相应者，谓凡夫二乘初行菩萨，以意意识熏，唯依信力修行，未得无分别心，修行，未与真如体相应故；未得自在业修行，未与真如用相应故。已相应者，谓法身菩萨，得无分别心，与一切如来自体相应故，得自在业与一切如来智用相应故，唯依法力，任运修行，熏习真如，灭无明故。复次染熏习从无始来不断，成佛乃断。净熏习，尽于未来，毕竟无断，以真如法熏习故，妄心则灭、法身显现，用熏习起故无有断。"
                },
                {
                    "paragraph": "复次真如自体相者，一切凡夫声闻缘觉菩萨诸佛无有增减，非前际生，非后际灭，常恒究竟，从无始来，本性具足一切功德。谓大智慧光明义、遍照法界义、如实了知义、本性清净心义、常乐我净义、寂静不变自在义。如是等过恒沙数，非同非异不思议佛法，无有断绝，依此义故，名如来藏，亦名法身。",
                    "type": 2
                },
                {
                    "paragraph": "问：上说真如离一切相，云何今说具足一切诸功德相？",
                    "type": 2
                },
                {
                    "paragraph": "答：虽实具有一切功德，然无差别相，彼一切法，皆同一味一真，离分别相无二性故。以依业识等生灭相，而立彼一切差别之相。此云何立？以一切法，本来唯心，实无分别，以不觉故，分别心起，见有境界，名为无明。心性本净，无明不起，即于真如，立大智慧光明义。若心性见境，则有不见之相，心性无见，则无不见，即于真如，立遍照法界义。"
                },
                {
                    "paragraph": "若心有动，则非真了知，非本性清净、非常乐我净、非寂静，是变异不自在，由是具起过于恒沙，虚妄杂染。以心性无动故，即立真实了知义，乃至过于恒沙清净功德相义。"
                },
                {
                    "paragraph": "若心有起、见有余境，可分别求，则于内法有所不足。以无边功德，即一心自性，不见有余法而可更求，是故满足过于恒沙非异非一，不可思议，诸佛之法，无有断绝，故说真如，名如来藏，亦复名为如来法身。",
                    "type": 2
                },
                {
                    "paragraph": "复次真如用者，谓一切诸佛在因地时，发大慈悲，修行诸度，四摄等行，观物同己，普皆救脱，尽未来际，不限劫数，如实了知自他平等，而亦不取众生之相。以如是大方便智，灭无始无明、证本法身，任运起于不思议业，种种自在差别作用，周遍法界与真如等，而亦无有用相可得。何以故？一切如来，唯是法身，第一义谛，无有世谛境界作用，但随众生见闻等故，而有种种作用不同。",
                    "type": 2
                },
                {
                    "paragraph": "此用有二，一依分别事识，谓凡夫二乘心所见者，是名化身，此人不知转识影现，见从外来取色分限，然佛化身无有限量；二依业识，谓诸菩萨，从初发心，乃至菩萨究竟地，心所见者，名受用身，身有无量色、色有无量相、相有无量好，所住依果，亦具无量功德庄严，随所应，见无量无边无际无断，非于心外如是而见。此诸功德，皆因波罗蜜等，无漏行熏及不思议熏之所成就，具无边喜乐功德相故，亦名报身。"
                },
                {
                    "paragraph": "又凡夫等所见，是其粗用，随六趣，异种种差别，无有无边功德乐相，名为化身。初行菩萨见中品用，以深信真如故，得少分见，知如来身无去无来无有断绝，唯心影现不离真如。然此菩萨，犹未能离微细分别，以未入法身位故。净心菩萨，见微细用，如是转胜，乃至菩萨究竟地中，见之方尽。此微细用，是受用身，以有业识，见受用身，若离业识，则无可见。一切如来，皆是法身，无有彼此差别色相，互相见故。问：若佛法身无有种种差别色相，云何能现种种诸色？",
                    "type": 2
                },
                {
                    "paragraph": "答：以法身，是色实体故，能现种种色。谓从本已来色心无二，以色本性，即心自性，说名智身；以心本性，即色自，性，说名法身。依于法身，一切如来，所现色身，遍一切处，无有闲断，十方菩萨，随所堪任、随所愿乐，见无量受用身、无量庄严，土各各差别，不相障㝵，无有断绝。此所现色身，一切众生，心意识不能思量，以是真如自在，甚深用故。",
                    "type": 2
                },
                {
                    "paragraph": "复次为令众生从心生灭门，入真如门故，令观色等相，皆不成就。云何不成就？谓分析粗色，渐至微尘，复以方分析此微尘。是故若粗若细，一切诸色，唯是妄心分别，影像实无所有。推求余蕴，渐至刹那，求此刹那相，别非一无为之法，亦复如是。离于法界，终不可得。如是十方，一切诸法，应知悉然。犹如迷人，谓东为西，方实不转，众生亦尔，无明迷故，谓心为动，而实不动。若知动心，即不生灭，即得入于真如之门。"
                }
            ]
        },
        {
            "name": "大乘起信论卷下",
            "paragraphs": [
                {
                    "paragraph": "大乘起信论卷下",
                    "type": 1
                },
                {
                    "paragraph": "对治邪执者，一切邪执，莫不皆依我见而起，若离我见，则无邪执。我见有二种，一人我见、二法我见。人我见者，依诸凡夫说有五种：",
                    "type": 2
                },
                {
                    "paragraph": "一者如经中说，如来法身，究竟寂灭犹如虚空，凡愚闻之不解其义，则执如来性同于虚空，常恒遍有。为除彼执，明虚空相唯是分别，实不可得，有见有对，待于诸色，以心分别说名虚空。色既唯是妄心分别。当知虚空、亦无有体，一切境相唯是妄心之所分别。若离妄心即境界相灭，唯真如心无所不遍。此是如来自性，如虚空义，非谓如空是常是有。",
                    "type": 2
                },
                {
                    "paragraph": "二者如经中说，一切世法，皆毕竟空，乃至涅槃真如法亦毕竟空，本性如是，离一切相。凡愚闻之不解其义，即执涅槃真如法，唯空无物。为除彼执，明真如法身自体不空，具足无量性功德故。",
                    "type": 2
                },
                {
                    "paragraph": "三者如经中说，如来藏具足一切诸性功德，不增不减。凡愚闻已，不解其义，则执如来藏有色心法自相差别。为除此执，明以真如本无染法差别，立有无边功德相，非是染相。",
                    "type": 2
                },
                {
                    "paragraph": "四者如经中说，一切世闲诸杂染法，皆依如来藏起，一切法不异真如。凡愚闻之，不解其义，则谓如来藏，具有一切世闲染法。为除此执，明如来藏从本具有过恒沙数，清净功德，不异真如，过恒沙数，烦恼染法，唯是妄有，本无自性，从无始来，未曾暂与如来藏相应。若如来藏染法相应而令证会息妄染者，无有是处。",
                    "type": 2
                },
                {
                    "paragraph": "五者如经中说，依如来藏有生死，得涅槃。凡愚闻之，不知其义，则谓依如来藏生死有始，以见始故，复谓涅槃有其终尽。为除此执，明如来藏无有初际，无明依之生死无始。若言三界外，更有众生始起者，是外道经中说，非是佛教。以如来藏无有后际，证此永断生死种子，得于涅槃，亦无后际。依人我见，四种见生，是故于此安立彼四。",
                    "type": 2
                },
                {
                    "paragraph": "法我见者，以二乘钝根，世尊但为说人无我。彼人便于五蕴生灭，毕竟执著，怖畏生死，妄取涅槃。为除此执，明五蕴法本性不生，不生故亦无有灭，不灭故本来涅槃。若究竟离分别执著，则知一切染法净法皆相待。立是故当知，一切诸法从本已来，非色非心、非智非识、非无非有，毕竟皆是不可说相。而有言说，示教之者，皆是如来善巧方便，假以言语，引导众生，令舍文字，入于真实。若随言执义，增妄分别，不生实智，不得涅槃。",
                    "type": 2
                },
                {
                    "paragraph": "分别修行正道相者，谓一切如来得道正因，一切菩萨发心修习，令现前故。略说发心，有三种相，一信成就发心、二解行发心、三证发心。信成就发心者，依何位、修何行得信成就堪能发心？当知是人依不定聚，以法熏习善根力故，深信业果，行十善道，厌生死苦，求无上觉，値遇诸佛及诸菩萨，承事供养，修行诸行，经十千劫，信乃成就。"
                },
                {
                    "paragraph": "从是已后，或以诸佛菩萨教力、或以大悲、或因正法，将欲坏灭，以护法故，而能发心。既发心已，入正定聚，毕竟不退，住佛种性，胜因相应。或有众生，久远已来，善根微少，烦恼深厚，覆其心故，虽値诸佛及诸菩萨，承事供养，唯种人天受生种子，或种二乘菩提种子，或有虽求大菩提道，然根不定，或进或退，或有値佛及诸菩萨，供养承事，修行诸行，未得满足十千大劫，中闲遇缘，而发于心。遇何等缘？所谓或见佛形相、或供养众僧、或二乘所教、或见他发心，此等发心，皆悉未定，若遇恶缘，或时退堕二乘地故。",
                    "type": 2
                },
                {
                    "paragraph": "复次信成就发心，略说有三，一发正直心，如理正念真如法故；二发深重心，乐集一切诸善行故；三发大悲心，愿拔一切众生苦故。问：一切众生、一切诸法，皆同一法界、无有二相，据理但应正念真如，何假复修一切善行救一切众生？",
                    "type": 2
                },
                {
                    "paragraph": "答：不然。如摩尼宝本性明洁，在鑛秽中，假使有人勤加忆念，而不作方便，不施功力，欲求清净，终不可得。真如之法，亦复如是，体虽明洁，具足功德，而被无边客尘所染，假使有人，勤加忆念，而不作方便，不修诸行，欲求清净，终无得理。是故要当集一切善行、救一切众生，离彼无边客尘垢染，显现真法。",
                    "type": 2
                },
                {
                    "paragraph": "彼方便行略有四种：一行根本方便。谓观一切法本性无生，离于妄见，不住生死。又观一切法因缘和合业果不失，起于大悲，修诸善行，摄化众生，不住涅槃。以真如，离于生死、涅槃相故，此行随顺以为根本，是名行根本方便。"
                },
                {
                    "paragraph": "二能止息方便。所谓惭愧及以悔过，此能止息一切恶法，令不增长。以真如，离一切过失相故，随顺真如，止息诸恶，是名能止息方便。"
                },
                {
                    "paragraph": "三生长善根方便。谓于三宝所起爱敬心，尊重供养，顶礼称赞，随喜劝请，正信增长，乃至志求无上菩提，为佛法僧威力所护，业障清净善根不退。以真如，离一切障具，一切功德故，随顺真如，修行善业，是名生长善根方便。"
                },
                {
                    "paragraph": "四大愿平等方便。谓发誓愿，尽未来际，平等救拔一切众生，令其安住无余涅槃。以知一切法本性无二故、彼此平等故、究竟寂灭故，随顺真如，此三种相，发大誓愿，是名大愿平等方便。",
                    "type": 2
                },
                {
                    "paragraph": "菩萨如是发心之时，则得少分见佛法身，能随愿力，现八种事，谓从兜率天宫，来下、入胎、住胎、出胎、出家、成佛、转法轮、般涅槃。然犹未得名为法身，以其过去无量世来，有漏之业未除断故。或由恶业，受于微苦，愿力所持，非久被系。有经中说，信成就发心菩萨，或有退堕恶趣中者，此为初学心，多懈怠，不入正位，以此语之，令增勇猛，非如实说。",
                    "type": 2
                },
                {
                    "paragraph": "又此菩萨一发心后，自利利他，修诸苦行心无怯弱，尚不畏堕二乘之地，况于恶道。若闻无量阿僧祇劫，勤修种种难行、苦行，方始得佛，不惊不怖，何况有起二乘之心及堕恶趣，以决定信一切诸法，从本已来，性涅槃故。"
                },
                {
                    "paragraph": "解行发心者，当知转胜，初无数劫，将欲满故、于真如中，得深解故、修一切行，皆无著故。此菩萨知法性，离悭贪相，是清净施度，随顺修行檀那波罗蜜；知法性，离五欲境，无破戒相，是清净戒度，随顺修行尸罗波罗蜜；知法性，无有苦恼，离瞋害相，是清净忍度，随顺修行，羼提波罗蜜；知法性，离身心相，无有懈怠，是清净进度，随顺修行毘梨耶波罗蜜；知法性，无动无乱，是清净禅度，随顺修行禅那波罗蜜；知法性，离诸痴暗。是清净慧度，随顺修行般若波罗蜜。",
                    "type": 2
                },
                {
                    "paragraph": "证发心者，从净心地，乃至菩萨究竟地。证何境界？所谓真如，以依转识，说为境界，而实证中，无境界相。此菩萨以无分别智，证离言说真如法身故，能于一念，遍往十方一切世界，供养诸佛，请转法轮，唯为众生，而作利益，不求听受美妙音词；或为怯弱众生故，示大精进，超无量劫，速成正觉；或为懈怠众生故，经于无量阿僧祇劫，久修苦行，方始成佛。"
                },
                {
                    "paragraph": "如是示现无数方便，皆为饶益一切众生。而实菩萨种性诸根发心作证，皆悉同等无超过法，决定皆经三无数劫，成正觉故。但随众生世界不同，所见所闻根欲性异，示所修行，种种差别。此证发心中，有三种心：一真心，无有分别故；二方便心，任运利他故；三业识心，微细起灭故。",
                    "type": 2
                },
                {
                    "paragraph": "又此菩萨，福德智慧，二种庄严悉圆满已，于色究竟，得一切世闲最尊胜身，以一念相应慧，顿拔无明根、具一切种智，任运而有不思议业，于十方无量世界普化众生。",
                    "type": 2
                },
                {
                    "paragraph": "问：虚空无边故，世界无边，世界无边故，众生无边，众生无边故，心行差别，亦复无边。如是境界，无有齐限，难知难解。若无明断，永无心相，云何能了一切种、成一切种智？",
                    "type": 2
                },
                {
                    "paragraph": "答：一切妄境，从本已来，理实唯一心为性，一切众生，执著妄境，不能得知一切诸法，第一义性；诸佛如来无有执著，则能现见诸法实性，而有大智，显照一切染净差别，以无量无边善巧方便，随其所应，利乐众生。是故妄念心灭，了一切种、成一切种智。",
                    "type": 2
                },
                {
                    "paragraph": "问：若诸佛有无边方便，能于十方，任运利益诸众生者，何故众生不常见佛、或睹神变、或闻说法？",
                    "type": 2
                },
                {
                    "paragraph": "答：如来实有如是方便，但要待众生，其心清净，乃为现身。如镜有垢，色像不现，垢除则现。众生亦尔，心未离垢，法身不现；离垢则现。云何修习信分？此依未入正定众生说。何者为信心？云何而修习？信有四种：一信根本，谓乐念真如法故。二信佛具足无边功德，谓常乐顶礼，恭敬供养，听闻正法，如法修行，回向一切智故。三信法有大利益，谓常乐修行诸波罗蜜故。四信正行僧，谓常供养诸菩萨众，正修自利利他行故。"
                },
                {
                    "paragraph": "修五门行，能成此信，所谓施门、戒门、忍门、精进门、止观门。云何修施门？谓若见众生来从乞求，以己资财随力施与，舍自悭著令其欢喜。若见众生危难逼迫，方便救济，令无怖畏。若有众生，而来求法，以己所解随宜为说。修行如是三种施时，不为名闻，不求利养，亦不贪著世间果报，但念自他利益安乐，回向阿耨多罗三藐三菩提。",
                    "type": 2
                },
                {
                    "paragraph": "云何修戒门？所谓在家菩萨当离杀生、偸盗、邪婬、妄言、两舌、恶口、绮语、悭贪、瞋嫉、谄诳、邪见。若出家者，为欲折伏诸烦恼故，应离愦闹，常依寂静，修习止足头陁等行，乃至小罪，心生大怖，惭愧悔责，护持如来所制禁戒，不令见者，有所讥嫌，能使众生，舍恶修善。云何修忍门？所谓见恶不嫌、遭苦不动，常乐观察甚深句义。",
                    "type": 2
                },
                {
                    "paragraph": "云何修精进门？所谓修诸善行，心不懈退。当念过去无数劫来，为求世闲贪欲境界，虚受一切身心大苦，毕竟无有少分滋味；为令未来远离此苦，应勤精进，不生懈怠，大悲利益一切众生。其初学菩萨虽修行信心，以先世来多有重罪恶业障故，或为魔邪所恼、或为世务所缠、或为种种病缘之所逼迫，如是等事为难非一，令其行人，废修善品。是故宜应勇猛精进，昼夜六时，礼拜诸佛，供养、赞叹、忏悔、劝请、随喜、回向无上菩提，发大誓愿，无有休息，令恶障销灭，善根增长。",
                    "type": 2
                },
                {
                    "paragraph": "云何修止观门？谓息灭一切戏论境界是止义，明见因果生灭之相，是观义。初各别修，渐次增长，至于成就，任运双行。其修止者，住寂静处，结加趺坐，端身正意，不依气息、不依形色、不依虚空、不依地水火风，乃至不依见闻觉知，一切分别想念皆除，亦遣除想，以一切法，不生不灭，皆无相故。",
                    "type": 2
                },
                {
                    "paragraph": "前心依境，次舍于境，后念依心，复舍于心，以心驰外境，摄住内心，后复起心不取心相，以离真如不可得故。行住坐卧，于一切时，如是修行恒不断绝，渐次得入真如三昧，究竟折伏一切烦恼，信心增长，速成不退。若心怀疑惑诽谤不信、业障所缠我慢懈怠，如是等人，所不能入。"
                },
                {
                    "paragraph": "复次，依此三昧证法界相，知一切如来法身与一切众生身平等无二，皆是一相，是故说名一相三昧。若修习此三昧，能生无量三昧，以真如是一切三昧根本处故。"
                },
                {
                    "paragraph": "或有众生，善根微少，为诸魔外道鬼神惑乱，或现恶形，以怖其心、或示美色，以迷其意，或现天形或菩萨形乃至佛形相好庄严，或说总持，或说诸度、或复演说诸解脱门，无怨无亲无因无果，一切诸法毕竟空寂，本性涅槃。"
                },
                {
                    "paragraph": "或复令知过去，未来及他心事，辩才演说无滞无断，使其贪著名誉利养，或数瞋数喜、或多悲多爱、或恒乐昏寐、或久不睡眠、或身婴疹疾、或性不勤策、或卒起精进即便休废、或情多疑惑不生信受、或舍本胜行更修杂业，爱著世事溺情从好，或令证得外道诸定，一日二日乃至七日，住于定中，得好饮食，身心适悦不饥不渴，或复劝令受女等色、或令其饮食乍少乍多、或使其形容或好或丑、若为诸见烦恼所乱，即便退失往昔善根。"
                },
                {
                    "paragraph": "是故宜应审谛观察，当作是念：此皆以我善根微薄，业障厚重，为魔鬼等之所迷惑。如是知已，念彼一切皆唯是心。如是思惟刹那即灭，远离诸相，入真三昧。心相既离，真相亦尽，从于定起，诸见烦恼，皆不现行，以三昧力，坏其种故。殊胜善品，随顺相续，一切障难悉皆远离，起大精进恒无断绝。"
                },
                {
                    "paragraph": "若不修行此三昧者，无有得入如来种性。以余三昧皆是有相、与外道共，不得値遇佛菩萨故。是故菩萨，于此三昧，当勤修习，令成就究竟。修此三昧，现身即得十种利益：一者常为十方诸佛菩萨之所护念；二者不为一切诸魔、恶鬼之所恼乱；三者不为一切邪道所惑；四者令诽谤深法，重罪业障，皆悉微薄；五者灭一切疑诸恶觉观；六者于如来境界，信得增长；七者远离忧悔，于生死中，勇猛不怯；八者远离㤭慢，柔和忍辱，常为一切世闲所敬；九者设不住定，于一切时，一切境中，烦恼种薄，终不现起；十者若住于定，不为一切音声等缘之所动乱。",
                    "type": 2
                },
                {
                    "paragraph": "复次若唯修止，心则沉没，或生懈怠，不乐众善，远离大悲，是故宜应兼修于观。云何修耶？谓当观世闲一切诸法生灭不停，以无常故苦、苦故无我。应观过去法如梦、现在法如电、未来法如云，忽尔而起。应观有身，悉皆不净，诸虫秽污，烦恼和杂。观诸凡愚所见诸法，于无物中，妄计为有。观察一切从缘生法，皆如幻等，毕竟无实。观第一义谛，非心所行，不可譬喩，不可言说。观一切众生，从无始来，皆因无明熏习力故，受于无量身心大苦，现在未来，亦复如是，无边无限难出难度，常在其中，不能觉察，甚为可愍。"
                },
                {
                    "paragraph": "如是观已，生决定智、起广大悲、发大勇猛、立大誓愿，愿令我心离诸颠倒断诸分别，亲近一切诸佛菩萨，顶礼供养、恭敬赞叹、听闻正法、如说修行，尽未来际，无有休息。以无量方便，拔济一切苦海众生，令住涅槃第一义乐。作是愿已，于一切时，随已堪能修行自利利他之行，行住坐卧常勤观察应作不应作，是名修观。",
                    "type": 2
                },
                {
                    "paragraph": "复次若唯修观，则心不止息，多生疑惑，不随顺第一义谛，不出生无分别智，是故止观应并修行。谓虽念一切法，皆无自性，不生不灭，本来寂灭，自性涅槃，而亦即见因缘和合，善恶业报，不失不坏。虽念因缘善恶业报，而亦即见一切诸法，无生无性，乃至涅槃。然修行止者，对治凡夫乐著生死，亦治二乘执著生死而生怖畏。修行观者，对治凡夫不修善根，亦治二乘不起大悲狭劣心过。是故止观互相助成，不相舍离。若止观不具，必不能得无上菩提。",
                    "type": 2
                },
                {
                    "paragraph": "复次，初学菩萨住此娑婆世界，或値寒热风雨不时饥馑等苦，或见不善可畏众生，三毒所缠邪见颠倒，弃背善道习行恶法。菩萨在中心生怯弱，恐不可値遇诸佛菩萨、恐不能成就清净信心，生疑欲退者，应作是念：十方所有诸佛菩萨，皆得大神通，无有障㝵，能以种种善巧方便，救拔一切险厄众生。"
                },
                {
                    "paragraph": "作是念已，发大誓愿，一心专念佛及菩萨。以生如是决定心故，于此命终，必得往生余佛刹中，见佛菩萨信心成就永离恶趣。如经中说：若善男子善女人，专念西方极乐世界阿弥陁佛，以诸善根回向愿生，决定得生。常见彼佛，信心增长永不退转。于彼闻法、观佛法身，渐次修行得入正位。",
                    "type": 2
                },
                {
                    "paragraph": "云何利益分？如是大乘秘密句义今已略说。若有众生，欲于如来，甚深境界，广大法中，生净信觉解心，入大乘道，无有障㝵，于此略论，当勤听受，思惟修习，当知是人，决定速成一切种智。若闻此法，不生惊怖，当知此人，定绍佛种，速得授记。"
                },
                {
                    "paragraph": "假使有人，化三千大千世界众生，令住十善道，不如于须臾顷，正思此法，过前功德无量无边。若一日一夜，如说修行，所生功德无量无边，不可称说。假令十方一切诸佛，各于无量阿僧祇劫，说不能尽，以真如功德无边际故，修行功德，亦复无边。"
                },
                {
                    "paragraph": "若于此法生诽谤者，获无量罪，于阿僧祇劫，受大苦恼。是故于此应决定信，勿生诽谤，自害害他、断三宝种。一切诸佛，依此修行，成无上智，一切菩萨，由此证得如来法身。过去菩萨依此得成大乘净信，现在今成、未来当成，是故欲成自利利他殊胜行者，当于此论，勤加修学。",
                    "type": 2
                },
                {
                    "paragraph": "我今已解释，甚深广大义，"
                },
                {
                    "paragraph": "功德施群生，令见真如法。"
                }
            ]
        }
    ]
}