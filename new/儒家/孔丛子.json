{
    "name": "孔丛子",
    "author": "西汉·孔鲋",
    "loadChapterCount": 8,
    "chapters": [
        {
            "name": "嘉言第一",
            "paragraphs": [
                {
                    "paragraph": "嘉言第一",
                    "type": 1
                },
                {
                    "paragraph": "夫子适　周，见苌弘，言继退。苌弘语刘文公曰：“吾观孔仲尼有圣人之表，河目而隆颡，黄帝之形貌也；修肱而龟背，长九尺有六寸，成汤之容体也。然言称先王，躬履廉让，洽闻强记，博物不穷，抑亦圣人之兴者乎？”刘子曰：“方今周室衰微，而诸侯力争，孔丘布衣，圣将安施？”苌弘曰：“尧舜文武之道，或弛而坠，礼乐崩丧，其亦正其统纪而已矣。”既而夫子闻之，曰：“吾岂敢哉？亦好礼乐者也。”陈惠公大城，因起凌阳之台，未终，而坐法死者数十人，又执三监吏，将杀之。夫子适陈，闻之，见陈侯，与俱登台而观焉。夫子曰：“美哉斯台！自古圣王之为城台，未有不戮一人而能致功若此者也。”陈侯默而退，遽窃赦所执吏。既而见夫子，问曰：“昔周作灵台，亦戮人乎？”答曰：“文王之兴，附者六州，六州之众，各以子道来，故区区之台，未及期日而已成矣，何戮之有乎？夫以少少之众，能立大大之功，唯君尔。”子张曰：“女子必渐乎二十而后嫁，何也？”孔子曰：“十五许嫁而后从夫，是阳动而阴应，男唱而女随之义也。以为纺绩组𬘓织𫟃者，女子之所有事也。黼黻文章之美，妇人之所有大功也。必十五以往，渐乎二十，然后可以通乎此事，通乎此事，然后乃能上以孝于舅姑，下以事夫养子也。”宰我使于齐而反，见夫子曰：“梁丘据遇虺毒，三旬而后瘳。朝齐君会大夫众宾而庆焉。弟子与在宾列，大夫众宾并复献攻疗之方。弟子谓之曰：“夫所以献方，将为病也。今梁丘子已瘳矣，而诸夫子乃复献方，方将安施？意欲梁丘大夫复有虺害，当用之乎？”众坐默然无辞。弟子此言何如？”夫子曰：“汝说非也。夫三折肱为良医，梁丘子遇虺毒而获瘳，诸有与之同疾者，必问所以已之之方焉。众人为此，故各言其方，欲售之以已人之疾也。凡言其方者，称其良也，且以参据所以已之之方优劣耳。”夫子适　齐，晏子就其馆，既宴而私焉，曰：“齐其危矣！譬若载无辖之车，以临干仞之谷，其不颠覆，亦难冀也。子，吾心也。子以齐为游息之馆，当或可救，子幸不吾隐也。”夫子曰：“夫死，病不可为医。夫政令者，人君之衔辔，所以制下也。今齐君失之已久矣。子虽欲挟其辀而扶其轮，良弗及也。抑犹可以终齐君及子之身。过此以往，齐其田氏矣。”齐东郭亥欲攻田氏，执贽见夫子而访焉。夫子曰：“子为义也，丘不足与计事。揖子贡使答之。子贡谓之曰：“今子士也，位卑而图大。卑则人不附也，图大则人惮之，殆非子之任也。盍姑已乎？夫以一缕之任，繋千钧之重，上悬之于无极之高，下垂之于不测之深，旁人皆哀其绝，而造之者不知其危，子之谓乎？”马方骇，鼓而惊之；繋方绝，重而填之。马奔车覆，六辔不禁，繋绝于高，坠入于深，其危必矣。东郭亥色战而跪曰：“吾已矣，愿子无言。”既而夫子告子贡曰：“东郭亥欲为义者也，子亦告之以难易则可矣，奚至惧之哉？”宰我问：“君子尚辞乎？”孔子曰：“君子以理为尚。博而不要，非所察也；繁辞富说，非所听也。唯知者不失理。”孔子曰：“吾于予，取其言之近类也；于赐，取其言之切事也。近类则足以谕之，切事则足以惧之。”"
                }
            ]
        },
        {
            "name": "论书第二",
            "paragraphs": [
                {
                    "paragraph": "论书第二",
                    "type": 1
                },
                {
                    "paragraph": "子张问曰：“圣人受命，必受诸天，而书云：“受终于文祖。”何也？”孔子曰：“受命于天者，汤、武是也；受命于人者，舜、禹是也。夫不读诗、书、易、春秋，则不知圣人之心，又无以别尧舜之禅，汤武之伐也。”子张问曰：“礼，丈夫三十而室。昔舜三十征庸，而书云：“有鳏在下，曰虞舜。”何谓也？”曩　者师闻诸夫子曰：“圣人在上，君子在位，则内无怨女，外无旷夫。”尧为天子，而有鳏在下，何也？”孔子曰：“夫男子二十而冠，冠而后娶，古今通义也。舜父顽母嚚，莫能图室家之端焉，故逮三十而谓之鳏也。诗云：“娶妻如之何？必告父母。”父母在，则宜图婚，若已殁，则已之。娶必告其庙。今舜之鳏，乃父母之顽嚚也。虽尧为天子，其如舜何？”子夏问书大义，子曰：“吾于帝典，见尧、舜之圣焉；于大禹、皋陶谟益稷，见禹、稷、皋陶之忠勤功勋焉；于洛诰，见周公之德焉。故帝典可以观美，大禹谟禹贡可以观事，皋陶谟、益稷可以观政，洪范可以观度，秦誓可以观议，五诰可以观仁，甫刑可以观诫。通斯亡者，则书之大义举矣。”孔子曰：“书之于事也，远而不阔，近而不迫，志尽而不怨，辞顺而不謟。吾于高宗肜日，见德有报之疾也。苟由其道致其仁，则远方归志而致其敬焉。吾于洪范，见君子之不忍言人之恶而质人之美也。发乎中而见乎外以成文者，其唯洪范乎！”子张问曰：“尧、舜之世，一人不刑而天下治，何则？以教诚而爱深也。龙子以为教一而被以五刑，敢问何谓？”孔子曰：“不然。五刑所以佐教也，龙子未可谓能为书也。”子夏读书既毕，而见于夫子。夫子谓曰：“子何为于书？”子夏对曰：“书之论事也，昭昭然若日月之代明，离离然若星辰之错行。上有尧、舜之德，下有三王之义。凡商之所受书于夫子者，志之于心，弗敢忘也。虽退而穷居河、济之间，深山之中，作壤室，编蓬户，常于此弹琴瑟以歌先王之道，则可以发愤慷喟，忘已贫贱。故有人亦乐之，无人亦乐之。上见尧、舜之德，下见三王之义，忽不知忧患与死也。”夫子愀然变容曰：“嘻！子殆可与言书矣。虽然，其亦表之而已，未睹其里也。夫𬮭其门而不入其室，恶睹其宗庙之奥、百官之美乎？”宰我问：“书云“纳于大麓，烈风雷雨弗迷”，何谓也？”孔子曰：“此言人事之应乎天也。尧既得舜，历试诸难，已而纳之于尊显之官，使大录万机之政。是故阴阳清和，五星来备，烈风雷雨，各以其应，不有迷错愆伏。明舜之行合于天也。”宰我曰：“敢问“禋于六宗”，何谓也？”孔子曰：“所宗者六，皆洁祀之也。埋少牢于太昭，所以祭时也。祖迎于坎坛，所以祭寒暑也；主于郊宫，所以祭日也；夜明，所以祭月也；幽禜，所以祭星也；雩禜，所以祭水旱也。禋于六宗，此之谓也。书曰：“兹予大享于先王，尔祖其从与享之。”季桓子问曰：“此何谓也？”孔子曰：“古之王者，臣有大功，死则必祀之于庙，所以殊有绩、劝忠勤也。盘庚举其事以厉其世臣，故称焉。”桓子曰：“天子之臣有大功者，则既然矣。诸侯之臣有大功者，可以如之乎？”孔子曰：“劳能定国，功加于民，大臣死难，虽食之公庙可也。”桓子曰：“其位次如何？”孔子曰：“天子诸侯之臣，生则有列于朝，死则有位于庙，其序一也。书曰：“维高宗报上甲微。”定公问曰：“此何谓也？”孔子对曰：“此谓亲尽庙毁，有功而不及祖，有德而不及宗，故于每岁之大尝而报祭焉，所以昭其功德也。”公曰：“先君僖公功德前行，可以与于报乎？”孔子曰：“丘闻昔虞、夏、商、周以帝王行此礼者则有矣，自此以下，未之知也。”定公问曰：“周书所谓“庸庸，祗祗，威威显民”，何谓也？”孔子对曰：“不失其道，明之于民之谓也。夫能用可用，则正治矣；敬可敬，则尚贤矣；畏可畏，则服刑恤矣。君审此三者以示民，而国不兴，未之有也。”子张问：“书云“奠高山”，何谓也？”孔子曰：“高山五岳定其差秩，祀所视焉。”子张曰：“其礼如何？”孔子曰：“牲币之物，五岳视三公，而名山视子男。”子张曰：“仁者何乐于山？”孔子曰：“夫山者，岿然高。”子张曰：“高则何乐尔？”孔子曰：“夫山，草木植焉，鸟兽蕃焉，财用出焉，直而无私焉，四方皆伐焉。直而无私，兴吐风云，以通乎天地之间，阴阳和合，雨露之泽，万物以成，百姓咸飨，此仁者之所以乐乎山也。”孟懿子问：“书曰“钦四邻”，何谓也？”孔子曰：“王者前有疑，后有丞，左有辅，右有弼，谓之四近。言前后左右近臣，当畏敬之，不可以非其人也。周文王胥附，奔辏，先后，御侮，谓之四邻，以免乎牖里之害。”懿子曰：“夫子亦有四邻乎？”孔子曰：“吾有四友焉。自吾得回也，门人加亲，是非胥附乎？自吾得赐也，远方之士日至，是非奔辏乎？自吾得师也，前有光，后有辉，是非先后乎？自吾得由也，恶言不至于门，是非御侮乎？”孔子见齐景公，梁丘据自外而至。公曰：“何迟？”对曰：“陈氏戮其小臣，臣有辞焉，是故迟。”公笑而目孔子曰：“周书所谓“明德慎罚”。”陈子，明德也，罚人而有辞，非不慎矣。”孔子答曰：“昔康叔封卫，统三监之地，命为孟侯。周公以成王之命作康诰焉，称述文王之德，以成𠡠诫之文。其书曰：“惟乃丕显考文王，克明德慎罚。”克明德者，能显用有德，举而任之也。慎罚者，并心而虑之，众平然后行之，致刑错也。此言其所任不失德，所罚不失罪，不谓已德之明也。”公曰：“寡人不有过言，则安得闻君子之教也？书曰：“其在祖甲，不义惟王。”公西赤曰：“闻诸晏子，汤及太甲、祖乙、武丁，天下之大君。夫太甲为王，居丧行不义，同称大君，何也？”孔子曰：“君子之于人，计功以除过。太甲即位，不明居丧之礼，而干蒙宰之政，伊尹放之于桐，忧思三年，追悔前愆，起而复位，谓之明王。以此观之，虽四于三王，不亦可乎？”鲁哀公问：“书称夔曰：“于！予击石拊石，百兽率舞，庶尹允谐。”何谓也？”孔子对曰：“此言善政之化乎物也。古之帝王，功成作乐，其功善者其乐和。乐和则天地且犹应之，况百兽乎？夔为帝舜乐正，实能以乐尽治理之情。”公曰：“然则政之大本，莫尚夔乎？”孔子曰：“夫乐所以歌其成功，非政之本也。众官之长既成熙熙，然后乐乃和焉。”公曰：“吾闻夔一足有异于人，信乎？”孔子曰：“昔重黎举夔为进，又欲求人而佐焉。舜曰：“夫乐，天地之精也。唯圣人为能和六律，均五声，和乐之本，以通八风。夔能若此，一而足矣。”故曰“一足”，非“一足”也。”公曰：“善。”"
                }
            ]
        },
        {
            "name": "记义第三",
            "paragraphs": [
                {
                    "paragraph": "记义第三",
                    "type": 1
                },
                {
                    "paragraph": "季桓子以粟千钟饩夫子，夫子受之而不辞，既而以颁门人之无者。子贡进曰：“季孙以夫子贫，故致粟。夫子受之而以施人，无乃非季孙之意乎？”子曰：“何？”对曰：“季孙以为惠也。”子曰：“然。吾得千钟，所以受而不辞者，为季孙之惠，且以为宠也。夫受人财不以成富，与季孙之惠于一人，岂若惠数百人哉？”秦庄子死，孟武伯问于孔子曰：“古者同寮有服乎？”答曰：“然。同寮有相友之义，贵贱殊等，不为同官。闻诸老聃：昔者虢叔、闳夭、太颠、散宜生、南宫括五臣，同寮比德，以赞文、武。及虢　叔死，四人者为之服朋友之服，古之达礼者行之也。”公父文伯死，室人有从死者，其母怒而不哭。相室谏之，其毋曰：“孔子，天下之贤人也，不用于鲁，退而去。是子素宗之而不能随。今死而内人从死者二人焉，若此，于长者薄，于妇人厚也。”既而夫子闻之，曰：“季氏之妇尚贤哉！”子路愀然对曰：“夫子亦好人之誉己乎？夫子死而不哭，是不慈也，何善尔？”子曰：“怒其子之不能随贤，所以为尚贤者，吾何有焉？其亦善此而已矣。”卫出公使人问孔子曰：“寡人之任臣，无大小，一一自言问观察之，犹复失人，何故？”答曰：“如君之言，此乃所以失之也。人既难知，非言问所及，观察所尽。且人君之虑者多，多虑则意不精。以不精之意，察难知之人，宜其有失也。君未之闻乎？昔者舜臣尧，官才任士，尧一从之。左右曰：“人君用士，当自任耳目，而取信于人，无乃不可乎？”尧曰：“吾之举舜，已耳目之矣。今舜所举人，吾又耳目之，是则耳目人终无已也。君苟付可付，则己不劳而贤才不失矣。”子贡问曰：“昔孙文子以卫侯哭之不哀，知其将为乱，不敢舍其重器而行，尽置诸戚，而善晋大夫二十人，或称其知，何如？”孔子曰：“吾知其为罪人，未知其为知也。”子贡曰：“敢问何谓也？”子曰：“食其禄者，必死其事。孙子知卫君之将不君，不念伏死以争，而素规去就，尸利携贰，非人臣也。臣而有不臣之心，明君所不赦。幸哉，孙子之以此免戮也。”孔子使宰予使于楚，楚昭王以安车象饰因宰予以遗孔子焉。宰予曰：“夫子无以此为也。”王曰：“何故？”对曰：“臣以其用，思其所在，观之有以知其然。”王曰：“言之。”宰予对曰：“自臣侍从夫子以来，窃见其言不离道，动不违仁，贵义尚德，清素好俭，仕而有禄，不以为积，不合则去，退无吝心。妻不服彩，妾不衣帛，车器不彤，马不食粟。道行则乐其治，不行则乐其身，此所以为夫子也。若夫观目之靡丽，窈窕之淫音，夫子过之弗之视，遇之弗之听也。故臣知夫子之无用此车也。”王曰：“然则夫子何欲而可？”对曰：“方今天下道德寝息，其志欲兴而行之。天下诚有欲治之君，能行其道，则夫子虽徒步以朝，固犹为之，何必远辱君之重贶乎。”王曰：“乃今而后知孔子之德也大矣。”宰予归，以告孔子。孔子曰：“二三子以予之言何如？”子贡对曰：“未尽夫子之美也。夫子德高则配天，深则配海，若予之言，行事之实也。”子曰：“夫言贵实，使人信之，舍实何称乎。是赐之华不若予之实也。”孔子适齐，齐景公让登，夫子降一等，景公三辞，然后登。既坐，曰：“夫子降德，辱临寡人，寡人以为荣也。”而降阶以远，自绝于寡人，未知所以为罪。”孔子答曰：“君惠顾外臣，君之赐也。然以匹夫敌国君，非所敢行也。虽君私之，其若义何。”颜雠善事亲，子路义之。后雠以非罪执于卫，将死。子路请以金赎焉。卫人将许之。既而二三子纳金于子路以入卫。或谓孔子曰：“受人之金以赎其私昵，义乎。”子曰：“义而赎之，贫取于友，非义而何。爱金而令不辜陷辟，凡人且犹不忍，况二三子于由之所亲乎。诗云：“如可赎兮，人百其身。”苟出金可以生人，虽百倍古人，不以为多。故二三子行其欲，由也成其义，非汝之所知也。”孔子读诗及小雅，喟然而叹曰：“吾于周南召南，见周道之所以盛也。于柏舟，见匹夫执志之不可易也。于淇奥，见学之可以为君子也。于考盘，见遁世之士而不闷也。于木瓜，见苞苴之礼行也。于缁衣，见好贤之心至也。于鸡鸣，见古之君子不忘其敬也。于伐檀，见贤者之先事后食也。于蟋蟀，见陶唐俭德之大也。于下泉，见乱世之思明君也。于七月，见豳公之所以造周也。于东山，见周公之先公而后私也。于狼跋，见周公之远志所以为圣也。于鹿鸣，见君臣之有礼也。于彤弓，见有功之必报也。于羔羊，见善政之有应也。于节南山，见忠臣之忧世也。于蓼莪，见孝子之思养也。于楚茨，见孝子之思祭也。于裳裳者华，见古之贤者世保其禄也。于采菽，见古之明王所以敬诸侯也。孔子昼息于室而鼓琴焉。闵子自外闻之，以告曾子曰：“向也夫子之音清澈以和，沦入至道；今也更为幽沈之声。幽则利欲之所为发，沈则贪得之所为施，夫子何所感之若是乎？吾从子入而问焉。”曾子曰：“诺。”二子入问孔子，孔子曰：“然，汝言是也。吾有之，向见猫方取鼠，欲其得之，故为之音也。汝二人者孰识诸？”曾子对曰：“是闵子。”夫子曰：“可与听音矣。”"
                }
            ]
        },
        {
            "name": "刑论第四",
            "paragraphs": [
                {
                    "paragraph": "刑论第四",
                    "type": 1
                },
                {
                    "paragraph": "仲弓问古之刑教与今之刑教。孔子曰：“古之刑省，今之刑繁。其为教，古有礼然后有刑，是以刑省；今无礼以教，而齐之以刑，刑是以繁。书曰：“伯夷降典，折民维刑。”谓下礼以教之，然后维以刑折之也。夫无礼则民无耻，而正之以刑，故民苟免。”孔子适卫，卫将军文子问曰：“吾闻鲁公父氏不能听狱，信乎？”孔子答曰：“不知其不能也。夫公父氏之听狱，有罪者惧，无罪者耻。”文子曰：“有罪者惧，是听之察，刑之当也。无罪者耻，何乎？”孔子曰：“齐之以礼，则民耻矣。刑以止刑，则民惧矣。”文子曰：“今齐之以刑，刑犹弗胜，何礼之齐？”孔子曰：“以礼齐民，譬之于御则辔也；以刑齐民，譬之于御则鞭也。执辔于此而动于彼，御之良也。无辔而用策，则马失道矣。”文子曰：“以御言之，右手执辔，左手运策，不亦速乎？若徒辔无策，马何惧哉？”孔子曰：“吾闻古之善御者，执辔如组，两骖如舞，非策之助也。是以先王盛于礼而薄于刑，故民从命。今也废礼而尚刑，故民弥暴。”文子曰：“吴、越之俗，无礼而亦治，何也？”孔子曰：“夫吴、越之俗，男女无别，同川而浴，民轻相犯，故其刑重而不胜，由无礼也。中国之教，为外内以别男女，异器服以殊等类。故其民笃而法，其刑轻而胜，由有礼也。”孔子曰：“民之所以生者，衣食也。上不教民，民匮其生，饥寒切于身而不为非者，寡矣。故古之于盗，恶之而不杀也。今不先其教而一杀之，是以罚行而善不反，刑张而罪不省。夫赤子知慕其父，毋由审故也。况乎为政，兴其贤者而废其不贤，以化民乎？知审此二者，则上盗先息。”书曰：“兹殷罚有伦。”子张问曰：“何谓也？”孔子曰：“不失其理之谓也。今诸侯不同德，每君异法，折狱无伦，以意为限，是故知法之难也。”子张曰：“古之知法者与今之知法者异乎？”孔子曰：“古之知法者能远狱，今之知法者不失有罪。不失有罪，其于恕寡矣；能远于狱，其于防深矣。寡恕近乎滥，防深治乎本。书曰：“维敬五刑，以成三德。”言敬刑所以为德矣。书曰：“非从维从。”孔子曰：“君子之于人也，有不语也，无不听也。况听讼乎？必尽其辞矣。夫听讼者，或从其情，或从其辞。辞不可从，必断以情。书曰：“人有小罪，非眚，乃惟终，自作不典，式尔，有厥罪小，乃不可不杀。乃有大罪，非终，乃惟眚灾，适尔，既道极厥辜，时乃不可杀。”曾子问听狱之术。孔子曰：“其大法也三焉。治必以宽，宽之之术，归于察，察之之术，归于义。是故听而不宽，是乱也，宽而不察，是慢也，察而不中义是私也。私则民怨。故善听者，听不越辞，辞不越情，情不越义。书曰：“上下比罚，亡僭乱辞。”书曰：“哀敬折狱。”仲弓问曰：“何谓也？”孔子曰：“古之听讼者，察贫贱，哀孤独，及鳏寡老弱不肖而无告者，虽得其情，必哀矜之。死者不可生，断者不可属。若老而刑之，谓之悖；弱而刑之，谓之克；不赦过，谓之逆；率过以小罪，谓之抧。故宥过赦小罪，老弱不受刑，先王之道也。书曰：“大辟疑，赦。”又曰：“与其杀不辜，宁失不经。”书曰：“若保赤子。”子张问曰：“听讼可以若此乎？”孔子曰：“可哉！古之听讼者，恶其意，不恶其人，求所以生之，不得其所以生，乃刑之。君必与众共焉，爱民而重弃之也。今之听讼者，不恶其意，而恶其人，求所以杀，是反古之道也。”孟氏之臣叛，武伯问孔子曰：“如之何？”答曰：“臣人而叛，天下所不容也。其将自反，子姑待之。”三旬，果自归孟氏。武伯将执之，访于夫子。夫子曰：“无也。子之于臣，礼意不至，是以去子。今其自反，罪以反除，又何执焉？子修礼以待之，则臣去子，将安往？”武伯乃止。"
                }
            ]
        },
        {
            "name": "记问第五",
            "paragraphs": [
                {
                    "paragraph": "记问第五",
                    "type": 1
                },
                {
                    "paragraph": "夫子闲居，喟然而叹。子思再拜，请曰：“意子孙不修，将忝祖乎？羡尧舜之道，恨不及乎？”夫子曰：“尔孺子，安知吾志？”子思对曰：“伋于进膳，亟闻夫子之教：其父析薪，其子弗克负荷，是谓不肖。伋每思之，所以大恐而不懈也。”夫子忻然笑曰：“然乎！吾无忧矣。世不废业，其克昌乎！”子思问于夫子曰：“为人君者，莫不知任贤之逸也，而不能用贤，何故？”子曰：“非不欲也，所以官人失能者，由于不明也。其君以誉为赏，以毁为罚，贤者不居焉。”子思问于夫子曰：“亟闻夫子之诏：正俗化民之政，莫善于礼乐也。管子任法以治齐，而天下称仁焉，是法与礼乐异用而同功也，何必但礼乐哉？”子曰：“尧舜之化，百世不辍，仁义之风远也。管仲任法，身死则法息，严而寡恩也。若管仲之知，足以定法；材非管仲，而专任法，终必乱成矣。”子思问于夫子曰：“物有形类，事有真伪，必审之奚由？”子曰：“由乎心，心之精神是乎圣推数究理，不以物疑，周其所察，圣人难诸。”赵简子使聘夫子，夫子将至焉，及河闻窦鸣犊与舜华之见杀也，回舆而旋之卫息鄹，遂为操曰：“周道衰微，礼乐凌迟，文武既坠，吾将焉师？周游天下，靡邦可依，凤鸟不识，珍宝枭鸱眷然顾之，惨焉心悲，巾车命驾，将适唐都，黄河洋洋，悠悠之鱼，临津不济，还辕息鄹。伤子道穷，哀彼无辜，翱翔于卫，复我旧庐，从吾所好，其乐只且。”哀公使以币如卫迎夫子，而卒不能当，故夫子作丘陵之歌曰：“登彼丘陵，峛崺其阪，仁道在迩，求之若远，遂迷不复，自婴屯蹇。喟然回虑，题彼泰山。郁确其高，梁甫回连，枳棘充路，陟之无缘，将伐无柯，患兹蔓延，惟以永叹，涕𫕥潺湲。”楚王使使奉金帛聘夫子，宰予冉有曰：“夫子之道，于是行矣。”遂请见，问夫子曰：“太公勤身苦志，八十而遇文王，孰与许由之贤？”夫子曰：“许由独善其身者也，太公兼利天下者也。然今世无文王之君也，虽有太公，孰能识之？”乃歌曰：“大道隐兮礼为基，贤人窜　兮将待时。天下如一欲何之？”叔孙氏之车卒曰：“子𬬺商樵于野而获兽焉，众莫之识，以为不祥，弃之五父之衢。”冉有告夫子曰：“有麇而肉角，岂天之妖乎？”夫子曰：“今何在？吾将观焉。”遂往，谓其御高柴曰：“若求之言，其必麟乎！”到视之，果信。言偃问曰：“飞者宗凤，走者宗麟，为其难致也。敢问今见，其谁应之？”子曰：“天子布德，将致太平，则麟凤龟龙先为之祥。今周宗将灭，天下无主，孰为来哉？”遂泣曰：“予之于人，犹麟之于兽也。麟出而死，吾道穷矣。”乃歌曰：“唐虞世兮麟凤游，今非其时来何求？麟兮麟兮我心忧！”"
                }
            ]
        },
        {
            "name": "杂训第六",
            "paragraphs": [
                {
                    "paragraph": "杂训第六",
                    "type": 1
                },
                {
                    "paragraph": "子上请所习于子思。子思曰：“先人有训焉，学必由圣，所以致其材也；厉必由砥，所以致其刃也。故夫子之教，必始于诗书，而终于礼乐，杂说不与焉，又何请？”子思谓子上曰：“白乎！吾尝深有思而莫之得也，于学则窹焉。吾尝企有望而莫之见也，登高则睹焉。是故虽有本性，而加之以学，则无惑矣。”悬子问子思曰：“吾闻同声者相求，同志者相好。子之先君，见子产则兄事之，而世谓子产仁爱，称夫子圣人，是谓圣道事仁爱也。吾未谕其人之孰先后也，故质于子。”子思曰：“然，子之问也。昔季孙问子游，亦若子之言也。子游答曰：“以子产之仁爱譬夫子，其犹浸水之与膏雨乎？”康子曰：“子产死，郑人丈夫舍玞佩，妇女舍珠瑱，巷哭三月，竽瑟不作。夫子之死也，吾未闻鲁人之若是也，奚故哉？”子游曰：“夫浸水之所及也则生，其所不及则死，故民皆知焉。膏雨之所生也，广莫大焉，民之受赐也普矣，莫识其由来者。上德不德，是以无德。”季孙曰：“善。”悬子曰：“其然。”孟子车尚幼，请见子思。子思见之，甚悦其志，命子上侍坐焉，礼敬子车甚崇，子上不愿也。客退，子上请曰：“白闻士无介不见，女无媒不嫁。孟孺子无介而见，大人悦而敬之，白也未谕，敢问。”子思曰：“然。吾昔从夫子于郯，遇程子于途，倾盖而语，终日而别，命子路将束帛赠焉，以其道同于君子也。今孟子车，孺子也，言称尧、舜，性乐仁义，世所希有也，事之犹可，况加敬乎？非尔所及也。”子思在鲁，使以书如卫问子上。子上北面再拜，受书伏读，然后与者宴。遂为复书，返中庭，北面再拜，以授使者。既受书，然后退。使者还鲁，问子思曰：“吾子堂上南面立，授臣书，事毕送臣。子上中庭拜，授臣书，而不送，何也？”子思曰：“拜而不送，敬也；使人而送之，宾也。”鲁人有同姓死而弗吊者，人曰：“在礼，当免不免，当吊不吊，有司罚之，如之何子之无吊也？”答曰：“吾以其疏远也。”子思闻之，曰：“无恩之甚也。昔者季孙问于夫子曰：“百世之宗，有绝道乎？”子曰：“继　之以姓，义无绝也。故同姓为宗，合族为属。虽国君之尊，不废其亲，所以崇爱也。是以缀之食序，列之昭穆，万世婚姻不通，忠笃之道然也。”鲁穆公访于子思曰：“寡人不德，嗣先君之业三年矣，未知所以为令名者。且欲掩先君之恶，以扬先君之善，使谈者有述焉，为之若何？愿先生教之也。”子思答曰：“以伋所闻，舜、禹之于其父，非勿欲也，以为私情之细，不如公义之大，故弗敢私之焉耳。责以虚饰之教，又非伋所得言。”公曰：“思之可以利民者。”子思曰：“愿有惠百姓之心，则莫如一切除非法之事也。毁不居之室，以赐穷民，夺嬖宠之禄，以振困匮，无令人有悲怨，而后世有闻见，抑亦可乎？”公曰：“诺。”县子问子思曰：“颜回问为邦，夫子曰行夏之时。若是，殷周异政为非乎？”子思曰：“夏数得天，尧舜之所同也。殷周之王，征伐革命，以应乎天，因改正朔，若云天时之改尔，故不相因也。夫受禅于人者，则袭其统，受命于天者，则革之，所以神其事，如天道之变然也。三统之义，夏得其正，是以夫子云。”穆公问于子思曰：“立太子有常乎？”答曰：“有之，在周公之典。”公曰：“昔文王舍适而立其次，微子舍孙而立其弟，是何法也？”子思曰：“殷人质而尊其尊，故立弟。周人文而亲其亲，故立子。亦各其礼也。文质不同，其礼则异。文王舍适立其次，权也。”公曰：“苟得行权，岂唯圣人，唯贤与爱立也。”子思曰：“圣人不以权教，故立制垂法，顺之为贵。若必欲犯，何有于异？”公曰：“舍贤立圣，舍愚立贤，何如？”子思曰：“唯圣立圣，其文王乎？不及文王者，则各贤其所爱，不殊于适，何以限之？必不能审贤愚之分，请父兄群臣卜于祖庙，亦权之可也。”孟轲问：“牧民何先？”子思曰：“先利之。”曰：“君子之所以教民，亦有仁义而已矣，何必曰利？”子思曰：“仁义固所以利之也。上不仁则下不得其所，上不义则下乐为乱也，此为不利大矣。故易曰：“利者，义之和也。”又曰：“利用安身，以崇德也。”此皆利之大者也。"
                }
            ]
        },
        {
            "name": "居卫第七",
            "paragraphs": [
                {
                    "paragraph": "居卫第七",
                    "type": 1
                },
                {
                    "paragraph": "子思居卫，言苟变于卫君，曰：“其材可将五百乘。君任军旅，率得此人，则无敌于天下矣。”卫君曰：“吾知其材可将，然变也尝为吏，赋于民而食人二鸡子，以故弗用也。”子思曰：“夫圣人之官人，犹大匠之用木也，取其所长，弃其所短。故耜梓连抱而有数尺之朽，良工不弃，何也？知其所妨者细也，卒成不訾之器。今君处战国之世，选瓜牙之士，而以二卵焉弃干城之将，此不可使闻于邻国者也。”卫君再拜曰：“谨受教矣。”子思适齐，齐君之嬖臣美须　眉立乎侧。齐君指之而笑，且言曰：“假貌可相易，寡人不惜此之须　眉于先生也。”子思曰：“非所愿也。所愿者，唯君修礼义，富百姓，而伋得寄帑于君之境内，从襁负之列，其庸多矣。若无此须　鬣，非伋所病也。昔尧身修十尺，眉乃八彩，实圣。舜身修八尺有奇，面颔无毛，亦圣。禹、汤、文、武及周公，勤思劳体，或折臂望视，或秃骭背偻，亦圣。不以须　眉美鬣为称也。人之贤圣在德，岂在貌乎？且吾先君生无须　眉，而天下王侯不以此损其敬。由是言之，伋徒患德之不邵，不病毛鬓之不茂也。”子思谓子上曰：“有可以为公侯之尊，而富贵人众不与焉者，非唯志乎？成其志者，非唯无欲乎？夫锦缋纷华，所服不过温体；三牲大牢，所食不过充腹。知以身取节者，则知足矣。苟知足，则不累其志矣。”曾子谓子思曰：“昔者吾从夫子游于诸侯，夫子未尝失人臣之礼，而犹圣道不行。今吾观子有傲世主之心，无乃不容乎？”子思曰：“时移世异，各有宜也。当吾先君，周制虽毁，君臣固位，上下相持，若一体然。夫欲行其道，不执礼以求之，则不能入也。今天下诸侯方欲力争，竞招英雄以自辅翼，此乃得士则昌，失士则亡之秋也。伋于此时不自高，人将下吾；不自贵，人将贱吾。舜、禹揖让，汤、武用师，非故相诡，乃各时也。”子思在齐，齐尹文子生子不类，怒而杖之，告子思曰：“此非吾子也。吾妻殆不妇，吾将黜之。”子思曰：“若子之言，则尧、舜之妃复可疑也。此二帝，圣者之英，而丹朱、商钧不及匹夫。以是推之，岂可类乎？然举其多者，有此父斯有此子，人道之常也。若夫贤父之有愚子，此由天道自然，非子之妻之罪也。”尹文子曰：“先生止之，愿无言，文留妻矣。”孟轲问子思曰：“尧、舜、文、武之道，可力而致乎？”子思曰：“彼，人也；我，人也。称其言，履其行，夜思之，昼行之，滋滋焉，汲汲焉，如农之赴时，商之趣相，恶有不至者乎？”子思谓孟轲曰：“自大而不修其所以大，不大矣；自异而不修其所以异，不异矣。故君子高其行，则人莫能偕也；远其志，则人莫能及也。礼接于人，人不敢慢；辞交于人，人不敢侮。其唯高远乎！”申祥问曰：“殷人自契至汤而王，周人自弃至武王而王，同喾之后也。周人追王大王、王季、文王，而殷人独否，何也？”子思曰：“文质之异也。周人之所追大王，王迹起焉。”又曰：“文王受命，断虞、芮之讼，伐崇邦，退犬夷，追王大王、王季，何也？”子思曰：“狄人攻大王，大王召耆老而问焉，曰：“狄人何来？”耆老曰：“欲得菽粟财货。”大王曰：“与之。”与之至无，狄人不止。大王又问耆老曰：“狄人何欲？”耆老曰：“欲土地。”大王曰：“与之。”耆老曰：“君不为社稷乎？”大王曰：“社稷所以为民也，不可以所为亡民也。”耆老曰：“君纵不为社稷，不为宗庙乎？”大王曰：“宗庙者，私也，不可以吾私害民。”遂杖策而去，过梁山，止乎歧下，豳民之束修奔而从之者三千乘，一止而成三千乘之邑，此王道之端也。成王于是追而王之。王季其子也，承其业，广其基焉，虽同追王，不亦可乎？羊客问子思曰：“古之帝王，中分天下，使二公治之，谓之二伯。周自后稷封为王者，后子孙据国，至大王、王季、文王，此固世为诸侯矣，焉得为西伯乎？”子思曰：“吾闻诸子夏，殷王帝乙之时，王季以功，九命作伯，受圭瓒秬鬯之赐，故文王因之，得专征伐。此以诸侯为伯，犹周、召之君为伯也。”子思年十六，适宋，宋大夫乐朔与之言学焉。朔曰：“尚书虞、夏数四篇，善也。下此以讫于秦、费，效尧舜之言耳，殊不如也。”子思答曰：“事变有极，正自当尔。假令周公、尧、舜更时易处，其书同矣。”乐朔曰：“凡书之作，欲以喻民也，简易为上，而乃故作难知之辞，不亦繁乎？”子思曰：“书之意兼复深奥，训诂成义，古人所以为典雅也。昔鲁委巷亦有似君之言者。伋答之曰：“道为知者传，苟非其人，道不贵矣。”今君何似之甚也？”乐朔不悦而退，曰：“孺子辱吾。”其徒曰：“此虽以宋为旧，然世有雠焉，请攻之。”遂围子思。宋君闻之，驾而救子思。子思既免，曰：“文王厄于牗里作周易，祖君屈于陈蔡作春秋，吾困于宋，可无作乎？”于是撰中庸之书四十九篇。"
                }
            ]
        },
        {
            "name": "巡守第八",
            "paragraphs": [
                {
                    "paragraph": "巡守第八",
                    "type": 1
                },
                {
                    "paragraph": "子思游齐，陈庄伯与登泰山而观见古天子巡守之铭焉。陈子曰：“我生独不及帝王封禅之世。”子思曰：“子不欲尔，今周室卑微，诸侯无霸，假以齐之义，率邻国以辅文武子孙之有德者，则齐桓、晋文之事不足言也。”陈子曰：“非不悦斯道，力不堪也。子圣人之后，吾愿有闻焉，敢闻昔圣帝明王巡守之礼，可得闻乎？”子思曰：“凡求闻者，为求行之也。今子自计必不能行，欲闻何为？”陈子曰：“吾虽不敏，亦乐先王之道，于子何病而不吾告也？”子思乃告之曰：“古者天子将巡守，必先告于祖祢，命史告群庙及社稷圻内名山大川，告者七日而徧，亲告用牲，史告用币，申命蒙宰而后道而出，或以迁庙之主行载于斋车，每舍奠焉。及所经五岳四渎，皆有牲币。岁二月东巡守至于岱宗，柴于上帝，望秩于山川，所过诸侯各待于境，天子先问百年者所在而亲见之，然后觐方岳之诸侯，有功德者则发爵赐服，以顺阳义；无功者则削黜贬退，以顺阴义。命史采民诗谣，以观其风；命市纳贾，察民之所好恶，以知其志。命典礼，正制度，均量衡，考衣服之等，恊时月日辰。入其疆，土地荒秽，遗老失贤，掊克在位，则君免。山川社稷有不亲举者，则贬秩削土。土荒民游为无教，无教者则君退；民淫僭上为无法，无法者则君罪。入其疆，土地垦辟，养老尊贤，俊杰在位，则君有庆。遂南巡，五月至于南岳，又西巡，八月至于西岳。又北巡，十有一月至于北岳。其礼皆如岱宗。归反舍于外次，三日斋，亲告于祖祢，用特，命有司告群庙社稷及圻内名山大川，而后入听朝。此古者明王巡守之礼也。”陈子曰：“诸侯朝乎天子，盟会霸主，则亦告宗庙山川乎？”子思曰：“告哉！”陈子曰：“王者巡守，不及四岳；诸侯盟会，不越邻国。则其礼同乎？异乎？”子思曰：“天子封圻千里，公侯百里，伯七十里，子男五十里，虞、夏、殷、周之常制也。其或出此封者，则其礼与巡守、朝会无变。其不越于封境，虽行如在国。”陈子曰：“旨哉，古之义也。吾今而后知不学者，浅之为人也。”"
                }
            ]
        },
        {
            "name": "公仪第九",
            "paragraphs": [
                {
                    "paragraph": "公仪第九",
                    "type": 1
                },
                {
                    "paragraph": "鲁人有公仪休者，砥节励行，乐道好古，恬于荣利，不事诸侯。子思与之友。穆公因子思欲以为相，谓子思曰：“公仪子必辅寡人，参分鲁国而与之一，子其言之。”子思对曰：“如君之言，则公仪子愈所以不至也。君若饥渴待贤，纳用其谋，虽蔬食水饮，伋亦愿在下风。今徒以高官厚禄钩饵君子，无信用之意。公仪子之智，若鱼鸟可也，不然，则彼将终身不蹑乎君之庭矣。且臣不佞，又不任为君操竿下钓，以伤守节之士也。”闾丘温见田氏将必危齐，欲以其邑叛而适鲁。穆公闻之，谓子思曰：“子能怀之，则寡人割邑如其邑以偿子。”子思曰：“伋虽能之，义所不为也。”公曰：“何？”子思对曰：“彼为人臣，君将颠，弗能扶而叛之；逆臣制国，弗能以其众死而逃之，此罪诛之人也。伋纵不能讨，而又要利以召奸，非忍行也。”穆公问子思曰：“吾闻庞栏氏子不孝，其行何如？”对曰：“臣闻明君之为政，尊贤以崇德，举善以劝民，则四封之内，孰敢不化？若夫过行，是细人之所识。不治其本而问其过，臣不知所以也。”公曰：“善。”穆公谓子思曰：“子之书所记夫子之言，或者以谓子之辞也。”子思曰：“臣所记臣祖之言，或亲闻之者，有闻之于人者，虽非其正辞，然犹不失其意焉。且君之所疑者何？”公曰：“于事无非。”子思曰：“无非，所以得臣祖之意也。就如君言以为臣之辞，臣之辞无非，则亦所宜贵矣。事既不然，又何疑焉？”穆公谓子思曰：“县子言子之为善，不欲人誉己，信乎？”子思对曰：“非臣之情也。臣之修善，欲人知之，知之而誉臣，是臣之为善有劝也，此所愿而不可得者也。若臣之修善而人莫知，莫知则必毁臣，是臣之为善而受毁也，此臣所不愿而不可避者也。若夫鸡鸣为善，孜孜以至夜半，而曰“不欲人之知，恐人之誉己”，臣以谓斯人也者，非虚则愚也。”胡毋豹谓子思曰：“子好大，世莫能容子也，盍亦随时乎？”子思曰：“大非所病，所病不大也。凡所以求容于世，为行道也。毁道以求容，道何行焉？大不见容，命也；毁大而求容，罪也。吾弗改矣。”子思居贫，其友有馈之粟者，受二车焉。或献樽酒束修，子思弗为当也。或曰：“子取人粟而辞吾酒脯，是辞少而取多也。于义则无名，于分则不全，而子行之，何也？”子思曰：“然。伋不幸而贫于财，至于困乏，将恐绝先人之祀。夫所以受粟，为周乏也；酒脯，所以饮宴也。方乏于食，而乃饮晏，非义也。吾岂以为分哉？度义而行也。”或者担其酒脯以归。穆公问子思曰：“吾国可兴乎？”子思曰：“可。”公曰：“为之柰何？”对曰：“苟君与大夫慕周公、伯禽之治，行其政化，开公家之惠，杜私门之利，结恩百姓，修礼邻国，其兴也勃矣。”子思曰：“吾之富贵甚易，而人犹弗能。夫不取于人谓之富，不辱于人谓之贵。不取不辱，其于富贵庶矣哉！”"
                }
            ]
        },
        {
            "name": "抗志第十",
            "paragraphs": [
                {
                    "paragraph": "抗志第十",
                    "type": 1
                },
                {
                    "paragraph": "曾申谓子思曰：“屈己以伸道乎？抗志以贫贱乎？”子思曰：“道伸，吾所愿也。今天下王侯，其孰能哉？与屈己以富贵，不若抗志以贫贱。屈己则制于人，抗志则不愧于道。”子思居卫，卫人钓于河，得鳏鱼焉，其大盈车。子思问之曰：“鳏鱼，鱼之难得者也，子如何得之？”对曰：“吾始下钓，垂一鲂之饵，鳏过而弗视也。更以豚之半体，则吞之矣。”子思喟然曰：“鳏虽难得，贪以死饵。士虽怀道，贪以死禄矣。”子思居卫，鲁穆公卒，县子使乎卫，闻丧而服，谓子思曰：“子虽未臣鲁，父毋之国也，先君宗庙在焉，柰何弗服？”子思曰：“吾岂爱乎？礼不得也。”县子曰：“请闻之。”答曰：“臣而去国，君不扫其宗庙，则不为之服。寓乎是国而为国服。吾既无列于鲁，而祭在卫，吾何服哉？是寄臣而服所寄之君，则旧君无服，明不二君之义也。”县子曰：“善哉！我未之思也。”卫君言计非是，而群臣和者如出一口。子思曰：“以吾观卫，所谓“君不君，臣不臣”者也。”公丘懿子曰：“何乃若是？”子思曰：“人主自臧，则众谋不进。事是而臧之，犹却众谋，况和非以长恶乎？夫不察事之是非，而悦人之赞己，暗莫甚焉。不度理之所在，而阿谀求容，謟莫甚焉。君暗臣謟，以居百姓之上，民弗与也。若此不已，国无类矣。”子思谓卫君曰：“君之国事将日非矣。”君曰：“何故？”答曰：“有由然焉。君出言皆自以为是，而卿大夫莫敢矫其非；卿大夫出言亦皆自以为是，而士庶人莫敢矫其非。君臣既自贤矣，而群下同声贤之，贤之则顺而有福，矫之则逆而有祸，故使如此。如此则善安从生？诗云：“具曰予圣，谁知乌之雌𫠖。”抑亦似卫之君臣乎！”卫君问子思曰：“寡人之政何如？”答曰：“无非。”君曰：“寡人不知其不肖，亦望其如此也。”子思曰：“希旨容媚，则君亲之；中正弼非，则君疏之。夫能使人富贵贫贱者，君也。在朝之士，孰肯舍所以见亲而取其所以见疏乎？是故竞求射君之心，而莫有非君之非者，此臣所以无非也。”公曰：“然乎，寡人之过也，今知改矣。”答曰：“君弗能焉。口顺而心不怿者，临其事必疣。君虽有命，臣未敢受也。”司徒文子改葬其叔父，问服于子思。子思曰：“礼，父母改葬，缌，既葬而除，不忍无服送至亲也。非父母无服，无服则吊服而加麻。”文子曰：“丧服既除，然后乃葬，则其服何服？”答曰：“三年之丧，未葬，服不变，除何有焉？期、大功之丧，服其所除之服以葬，既葬而除之。其虞也，吉服以行事也。”公叔木谓申祥曰：“吾于子思，亲而敬之，子思未吾察也。”申祥以告。曰：“人求亲敬于子，子何辱焉？”子思答曰：“义也。”申祥曰：“请闻之。”答曰：“公叔氏之子，爱人之同己，慢而不知贤。夫其亲敬，非心见吾所可亲敬也，则亦以人口而疏慢吾矣。”申祥曰：“其不知贤柰何？”答曰：“有龙穆者，徒好饰弄辞说，观于坐席，相人眉睫，以为之意，天下之浅人也，而公叔子交之。桥子良修实而不修名，为善不为人之知己，不撞不发，如大钟然，天下之深人也，而公叔子与之同邑而弗能知。此其所以为爱同己而不知贤也。”子思自齐反卫，卫君馆而问曰：“先生鲁国之士，然不以卫之𥚹小，犹步玉趾而慰存之，愿有赐于寡人也。”子思曰：“臣羁旅于此，而辱君之威尊，亟临荜门，其荣多矣。欲报君以财币，则君之府藏已盈，而伋又贫；欲报君以善言，恐未合君志，而徒言不听也。顾未有可以报君者，唯达贤尔。”卫君曰：“贤则固寡人之所愿也。”子思曰：“未审君之愿将何以为？”君曰：“必用以治政。”子思曰：“君弗能也。”君曰：“何故？”答曰：“卫国非无贤才之士，而君未有善政，是贤才不见用故也。”君曰：“虽然，愿闻先生所以为贤者。”答曰：“君将以名取士耶？以实取士耶？”君曰：“必以实。”子思曰：“卫之东境有李音者，贤而有实者也。”君曰：“其父祖何也？”答曰：“世农夫也。”卫君乃卢胡大笑曰：“寡人不好农，农夫之子无所用之，且世臣之子，未悉官之。”子思曰：“臣称李音，称其贤才也。周公大圣，康叔大贤，今鲁、卫之君，未必皆同其祖考。李音父祖虽善农，则音亦未必与之同也。君言世臣之子未悉官之，则臣所谓有贤才而不见用，果信矣。臣之问君，固疑取士不以实也。今君不问李音之所以为贤才，而闻其世农夫，因笑而不受，则君取士果信名而不由实者也。”卫君屈而无辞。卫君曰：“夫道大而难明，非吾所能也。今欲学术，何如？”子思曰：“君无然也。体道者逸而不穷，任术者劳而无功。古之笃道君子，生不足以喜之，利何足以动之；死不足以禁之，害何足以惧之。故明于死生之分，通于利害之变，虽以天下易其胫毛，无所槩于志矣。是以与圣人居，使穷士忘其贫贱，使王公简其富贵。君无然也。”卫君曰：“善。”齐王谓子思曰：“今天下扰扰，诸侯无伯，吾国大人众，图帝何如？”子思曰：“不可也。君不能去君贪利之心。”王曰：“何害？”子思曰：“夫水之性清而土壤汨之；人之性安，而嗜欲乱之。故能有天下者，必无以天下为者也；能有名誉者，必无以名誉为者也。达此，则其利心外矣。”卫将军文子之内子死，复者曰：“皋媚女复。”子思闻之，曰：“此女氏之字，非夫氏之名也。妇人于夫氏以姓氏称，礼也。”费子阳谓子思曰：“吾念周室将灭，泣涕不可禁也。”子思曰：“然。此亦子之善意也。夫能以智知可知，而不能以智知未可知，危之道也。今以一人之身，忧世之不治，而泣涕不禁，是忧河水之浊而泣清之也，其为无益莫大焉。故微子去殷，纪季之齐，良知时也。唯能不忧世之乱而患身之不治者，可与言道矣。”齐王戮其民不辜，谓子思曰：“吾知其不辜，而适触吾忿，故戮之，以为不足伤义也。”子思曰：“文王葬朽骨，而天下知仁；商纣斫朝涉，而天下称暴。夫义者，不必徧利天下也；暴者，不必尽虐海内也。以其所施而观其意，民乃去就焉。今君因心之忿，迁戮不辜，以为无伤于义，此非臣之所敢知也。”王曰：“寡人实过，乃今闻命，请改之。”卫公子交见于子思，曰：“先生圣人之后，执清高之操，天下之君子莫不服先生之大名也。交虽不敏，窃幕下风，愿师先生之行，幸顾恤之。”子思曰：“公子不宜也。夫清高之节，不以私自累，不以利烦意，择天下之至道，行天下之正路。今公子绍康叔之绪，处战伐之世，当务收英雄，保其疆土，非所以明否藏、立规检、修匹夫之行之时也。”卫公子交馈马四乘于子思，曰：“交不敢以此求先生之欢，而辱先生之洁也。先生久降于鄙土，盖为宾主之饩焉。”子思曰：“伋寄命以来，度身以服卫之衣，量腹以食卫之粟矣。且又朝夕受酒脯及祭膰之赐，衣食已优，意气已定，以无行志，未敢当车马之贶。礼，虽有爵赐人，不逾父兄。今重违公子之盛旨，则有謟礼之愆焉，若何？”公子曰：“交已言于君矣。”答曰：“不可。为人子者，三赐不及车马。”公子曰：“我未之闻也，谨受教。”穆公欲相子思，子思不愿，将去鲁。鲁君曰：“天下之主，亦犹寡人也，去将安之？”子思答曰：“盖闻君子犹凤也，疑之则举。今君既疑矣，又以已限天下之君，臣窃谓君之言过矣。”齐王谓子思曰：“先生名高于海内，吐言则天下之士莫不属耳目。今寡人欲相梁起，起也名少，愿先生谈说之也。”子思曰：“天下之士所以属耳目者，以伋之言是非当也。今君使伋虚谈于起，则天下之士必改耳目矣。耳目既改，又无益于起，是两之丧也。故不敢承命。”齐君曰：“起之不善，何也？”子思曰：“君岂未之知乎？厚于财色，必薄于德，自然之道也。今起以贪成富，闻于诸侯，而无救施之惠焉；以好色闻于齐国，而无男女之别焉。有一于此，犹受其咎，而起二之，能无累乎？”王曰：“寡人之言实过，愿先生赦马。”子思见老莱子，老莱子闻穆公将相子思，老莱子曰：“若子事君，将何以为乎？”子思曰：“顺吾性情，以道辅之，无死亡焉。”老莱子曰：“不可顺子之性也。子性惟太刚而傲不肖，且又无所死亡，非人臣也。”子思曰：“不肖，故为人之所傲也。夫事君，道行言听，则何所死亡？道不行，言不听，则亦不能事君，所谓无死亡也。”老莱子曰：“子不见夫齿乎？虽坚刚，卒尽相摩；舌柔顺，终以不弊。”子思曰：“吾不能为舌，故不能事君。”"
                }
            ]
        },
        {
            "name": "小尔雅第十一",
            "paragraphs": [
                {
                    "paragraph": "小尔雅第十一",
                    "type": 1
                },
                {
                    "paragraph": "广诂第一渊、懿、邃、赜，深也。封、巨、莫、莽、艾、祁，大也。颁、赋、铺、敷，布也。盖、戴、焘、蒙、冒，覆也。钟、崇、府、众、积、灌、丛、朴，聚也。阅、搜、履、庀，具也。攻、为、诂、相、旬、宰、营、匠，治也。蠲、祓、禋、屑，洁也。勿、蔑、微、末、没，无也。隆、巢、岸、峻，高也。逼、昵、附、切、局、邻、傅、戚，近也。邵、媚、旨、伐，美也。贤、裒、繁、优、饶、伙，多也。几、蔡、模、臬，法也。爰、换、变、贸、交、更，易也。生、造、奏、诣，进也。索、搴、探、里、钩、掠、采、略，取也。闻、彻、接、通，达也。固、历、弥、宿、旧、尚，久也。弥、愈、滋、强，益也。赫、𭣧、爽、晓、昕、著、赞、曙，明也。阶、附、袭、就，因也。封、畛、际、限、强、略，界也。承、弟、班、列，次也。户、悛、挌、扈，正也。幽、曀、暗、昧，冥也。最、凡、目、质，要也。疆、穷、充，竟也。而、乃、尔、若，汝也。控、弯、挽，引也。承、赞、凉、助，佐也。寻、由、以，用也。要、捷、集、载，成也。肆、赴、捷，疾也。造、之、如，适也。掇、督、摭，拾也。肄、子、烬，余也。拓、斥、启、辟，开也。杜、实、充、牣，塞也。实、牣，满也。奖、率、厉，劝也。勤、勉、事，力也。经、屑、省，过也。阙、缺、间，隙也。迭、递、交，更也。熸、刬、没，灭也。玄、黔、骊、黝，黑也。缟、皓、素，白也。彤、梓、赪、缊，赤也。淫、沉、灭，没也。载、功、物，事也。广言第二晏、明，阳也。旰、晏，晚也。算、丽，数也。叟、艾，老也。佥、皆，同也。交、校，报也。舒、布，展也。扬、翥，举也。索、略，求也。获、干，得也。奚、害，何也。里、度，居也。周、浃，匝也。充、该，备也。列、厥，陈也。轓、辀，舆也。废、措，置也。驾、乘，凌也。收、戢，敛也。囚、禁，录也。掌、司，主也。偏、赘，属也。丽、著，思也。载、略，行也。沓、袭，合也。抵、享，当也。庚、彻，近也。修、杼，长也。校、战，交也。谒、复，白也。𠡠、质，正也。裔、蔑，末也。延、衍，散也。末、没，终也。辨、诘，别也。菲、凉，薄也。复、旋，还也。祖、巽，送也。卬，我也。姓、命、孥，子也。谐、𥸤，和也。悛、窹，觉也。憾、猜，恨也。艾、尽，止也。𫺒，忿也。奸，犯也。汨、滑，乱也。缩、䌷，抽也。暨、捷，及也。苞、跋，本也。肆、臬，极也。睇、题，视也。犯、肆，突也。束、縻，䌸也。肆、从，遂也。放、投，弃也。莽、芜，草也。暴、映，晒也，焮，也。晞、燥，乾也。迪、迹，蹈也。衍、演，广也。袤、纵，长也。荷、揭，担也。仍，再也。徇，归也。工，官也。稽，考也。颠，殒也。跻，升也。戕，残也。勦，截也。辟，除也。慁，患也。商，责也。间，非也。顺，退也。抗，御也。靳，取也。𧈪，　戏也。𥚹，狭也。惎，教也。沮，疑也。亏，损也。毁，坏也。判，散也。蔽，断也。交，俱也。俘，罚也。夷，伤也。枳，害也。适，　闲也。缔，闭也。靡，细也。辨，使也。牧，临也。尝，试也。赖，羸也。若，乃也。嗟，发声也。奏，为也。振，救也。庸，偿也。贾，价也。赡，足也。曹，耦也。丽，两也。骤，数也。逞，快也。越，远也。姑，且也。哿，可也。释，解也。庸，善也。荐，重也。登，升也。励，勉也。赫，显也。韪，是也。丕，庄也。佞，才也。暨，息也。话，善也。愿，谨也。丰，礼也。都，盛也。腆，厚也。肆，缓也。竞，逐也。纪，基也。慭，强也。薄，迫也。𬊤，炊也。资，取也。质，信也。饩，馈也。凭，依也。藉，借也。际，接也。裔，外也。阂，限也。庐，寄也。萃，集也。簉，倅也。尤，怪也。瞢，惭也。索，空也。素，故也。视，比也。徨，往也。矜，惜也。狃，𢗗也。觊，望也。何，任也。御，侍也。殿，填也。选，择也。宣，示也。广训第三诸，之也，乎也。旃，焉也。恶乎，于何”也。乌乎，吁嗟也。吁嗟，呜呼也。有所叹美，有所伤痛，随事为义也。无念，念也。无宁，宁也。不显，显也。不承，承也。不肖，不似也。绳之，誉之也。诘朝，明旦也。“遐不黄耇”，言寿考也。“公孙硕肤，德音不瑕”，道成王大美，声称远也。“鄂不𮧵𮧵”，言𮧵𮧵也。“我从事独贤”，劳事独多也。“鲂𫚈甫甫”，语其大也。“麀鹿麌麌”，语其众也。“海物维错”，错，杂也。杂毛曰“牦”，杂彩曰“绘”，杂言曰“哤”。广义第四凡无妻无夫，通谓之“寡”。寡夫曰“茕”，寡妇曰“嫠”。妾妇之贱者，谓之“属妇”。属，逮也。逮妇之名，言其征也。非分而得谓之幸。诘责以辞谓之“让”。男女不以礼交，谓之“淫”。上淫曰“烝”，下淫曰“报”，旁淫曰“通”。不直失节谓之“惭”。惭，愧也。面惭曰“𫺷”，心惭曰“恧”，体惭曰“逡”。广名第五讳死谓之大行。死而复生谓之苏。疾甚谓之阽。请天子命曰“未可以戚先王”，请诸侯命曰“未可以近先君”，请大夫命曰“未可以从先子”。空棺谓之榇，有尸谓之柩。馈死者谓之赗，衣服谓之禭。埋柩谓之殔。殔坎谓之池。圹谓之竁，下棺谓之窆。填竁谓之封。宰，塳也。垄，茔也。无主之鬼谓之殇。广服第六治丝曰织，织，缯也。麻、纻、葛曰布，布，通名也。纩，绵也。絮之细者曰纩。缯之精者曰缟，缟之粗者曰素。葛之精者曰𫄨，粗者曰绤。在首谓之元服。弁髦，大古布冠，冠而敝之者也。题，定也。颠、颜、颡，额也。玺谓之印。绂谓之绶。䄡䄖谓之童容。布褐而𮉢之谓之蓝缕。袴谓之裳。蔽膝谓之衻。带之垂者谓之厉。大巾谓之幂。复帐谓之幄，幄，幕也。箦、第，床也。大扇谓之䈉。杖谓之挺。键谓之籥。棋局谓之奕。在足谓之屦，屦尊者曰“达屦”，达谓之“金舄”，舄而金絇也。广器第七射有张布谓之“侯”，侯中者谓之“鹄”，鹄中者谓之“正”，正方二尺。正中者谓之“𣙗”，𣙗方六寸。棘，戟也。𬭭、𨱆，　斧也。干、瞂，盾也。戈，句孑戟也。刃之削谓之“室”，室谓之“𫖒”。琫、珌，鞸之饰也。矢服谓之“弢”。小船谓之“艇”，艇之小者曰“䒀”。船头谓之“舳”，尾谓之舻。楫谓之“桡”。车辕上者谓之“𨐇”。辕谓之辀。轸谓之枕。较，谓之干。衡，轭也。轭上谓之“乌喙”。累、绠，繘也。𬘺，索也。大者谓之索，小者谓之绳。诎而戾之为“䋫”，缪而𬘝之为索。墉，城，地也。墉墙谓之“陴”。高平谓之“大原”。汪，池也。水之北，谓之“涒”。泽之广者，谓之“衍”。广物第八稿谓之“秆”。秆谓之“刍”。生曰“刍”。榖谓之“粒”。菜谓之“蔬”。禾穗谓之“颖”。截颖谓之“铚”。拔心曰“揠”。拔根曰“擢”。把谓之“秉”。秉四曰“筥”。筥十曰“𥣯”。棘之实，谓之“枣”。桑之实，谓之“椹”。柞之实，谓之“橡”。广鸟第九去阴就阳，谓之“阳鸟”，鸿鴈是也。纯黑而反哺者，谓之“乌”。小而腹下白反哺者，谓之“雅乌”。白项而群飞者，谓之“燕乌”，白脰乌也。雅乌，鸒也。广兽第十豕，彘　也。彘，　猪也。其子曰“豚”。豕之大者谓之“豣”，小者谓之“𫎆”。鸟之所乳，谓之“巢”，鸡雉所乳，谓之“窠”。鹿之所息，谓之场。兔之所息，谓之窟。鱼之所息，谓之潜。潜，椮也，积柴水中而鱼舍焉。度跬，一举足也。倍跬谓之步。四尺谓之仞，倍仞谓之寻，寻，舒两疣也。倍寻谓之常。五尺谓之墨，倍墨谓之丈，倍丈谓之端，倍端谓之两，倍两谓之疋，疋有五谓之束。量一手之盛谓之溢，两手谓之掬。掬，一升也。掬四谓之豆，豆四谓之区，区四谓之釜，釜二有半谓之薮，薮二有半谓之缶，二缶谓之钟，二钟谓之秉。秉，十六斛也。衡二十四铢曰两，两有半曰捷，倍捷曰举，倍举曰锵，锵谓之锾，二锾四两谓之斤，斤十谓之衡，衡有半谓之秤，秤二谓之钧，钧四谓之石，石四谓之鼓。然则鼓四百八十斤也。”"
                }
            ]
        },
        {
            "name": "公孙龙第十二",
            "paragraphs": [
                {
                    "paragraph": "公孙龙第十二",
                    "type": 1
                },
                {
                    "paragraph": "公孙龙者，平原君之客也，好刑名，以白马为非白马。或谓子高曰：“此人小辨而毁大道，子盍往正诸？”子高曰：“大道之悖，天下之交往也，吾何病焉？”或曰：“虽然，子为天下故往也。”子高适赵，与龙会平原君家，谓之曰：“仆居鲁，遂闻下风，而高先生之行也，䫁受业之日久矣。然所不取于先生者，独不取先生以白马为非白马尔。诚去非白马之学，则穿请为弟子。”公孙龙曰：“先生之言悖也。龙之学，正以白马为非白马者也。今使龙去之，则龙无以教矣。今龙无以教，而乃学于龙，不亦悖乎？且夫学于龙者，以智与学不逮也。今教龙去白马非白马，是失教也。失教而后师之，不可也。先生之非教龙者，似齐王之问尹文也。齐王曰：“寡人甚好士，而齐国无士。”尹文曰：“今有人于此，事君则忠，事亲则孝，交友则信，处乡则顺。有此四行者，可谓士乎？”王曰：“善！是真吾所谓士者也。”尹文曰：“王得此人，肯以为臣乎？”王曰：“所愿不可得也。”尹文曰：“使此人于广庭大众之中，见侮而不敢斗，王将以为臣乎？”王曰：“夫士也，见侮而不敢斗，是辱也，寡人不以为臣矣。”尹文曰：“虽见侮而不斗，是未失所以为士也；然而王不以为臣，则乡所谓士者，乃非士乎？夫王之令：“杀人者死，伤人者刑。”民有畏王令，故见侮终不敢斗，是全王之法也。而王不以为臣，是罚之也。且王以不敢斗为辱，必以敢斗为荣，是王之所赏，吏之所罚也；上之所是，法之所非也。赏罚是非相与曲谬，虽十黄帝，固所不能治也。”齐王无以应。且白马非白马者，乃子先君仲尼之所取也。龙闻楚王张繁弱之弓，　载忘归之矢，以射蛟兕于云梦之囿，反而丧其弓。　左右请求之。王曰：“止也。楚人遗弓，楚人得之，又何求乎？”仲尼闻之曰：“楚王仁义而未遂，亦曰人得之而已矣，何必楚乎？”若是者，仲尼异楚人于所谓人也。夫是仲尼之异楚人于所谓人，而非龙之异白马于所谓“马”悖也。先生好儒术，而非仲尼之所取也，欲学而使龙去所以教，虽百龙之智，固不能当其前也。”子高莫之应，退而告人曰：“言非而博，巧而不理，此固吾所不答也。”异日，平原君会众宾而延子高，平原君曰：“先生圣人之后也，不远千里来顾临之，欲去夫公孙子白马之学。今是非未分，而先生翻然欲高逝，可乎？”子高曰：“理之至精者，则自明之，岂在穿之退哉？”平原君曰：“至精之说，可得闻乎？”答曰：“其说皆取之经传，不敢以意。春秋记“六𬷼退飞，睹之则六，察之则𬷼，𬷼犹马也，六犹白也，睹之则见其白，察之则知其马，色以名别，内由外显，谓之白马，名实当矣。若以丝麻加之女功，为缁素青黄，色名虽殊，其质故一。是以诗有素丝，不曰丝素；礼有缁布，不曰布缁。犥牛玄武，此类甚众。先举其色，后名其质，万物之所同，圣贤之所常也。君子之论，贵当物理，不贵繁辞。若尹文之折齐王之所言，与其法错故也。穿之所说于公孙子，高其智，悦其行也。去白马之说，智行固存，是则穿未失其所师者也。称此云云，没其理矣。是楚王之言“楚人亡弓，楚人得之”，先君夫子探其本意，欲以示广，其实狭之，故曰“不如亦曰人得之而已也”。是则异楚王之所谓楚，非异楚王之所谓人也。以此为喻，乃相击切矣。凡言人之者，总谓人也，亦犹言马者，总谓马也。楚自国也，白自色也，欲广其人，宜在去楚，欲正名色，不宜去白，诚察此理，则公孙之辨破矣。”平原君曰：“先生之言，于理善矣。因顾谓众宾曰：“公孙子能答此乎？”燕客史由对曰：“辞则有焉，理则否矣。”公孙龙又与子高汜论于平原君所，辨理至于“臧三耳”。公孙龙言臧之三耳甚辨析，子高弗应，俄而辞出。明日复见，平原君曰：“畴昔公孙之言信辨也，先生实以为何如？”答曰：“然。几能臧三耳矣。虽然，实难。”仆䫁得又问于君：今为臧三耳甚难而实非也，谓臧两耳甚易而实是也。不知君将从易而是者乎？亦其从难而非者乎？”平原君弗能应。明日，谓公孙龙曰：“公无复与孔子高辨事也。其人理胜于辞，公辞胜于理。辞胜于理，终必受诎。”李寅言曹良于平原君，欲仕之。平原君以问子高，子高曰：“不识也。”平原君曰：“良尝得见于先生矣，故敢问。”子高曰：“世人多自称“上用我则国无患”。夫用智莫若观其身，其身且由不免于患，国用之亦恶得无患乎？”平原君曰：“良之有患，时不明也。居家理，治可移于官。良能殖货，故欲仕之。”子高曰：“未可知也。今有人于此，身修计明而贫者，志不存也；身不修，会计暗而富者，非盗无所得之也。”"
                }
            ]
        },
        {
            "name": "儒服第十三",
            "paragraphs": [
                {
                    "paragraph": "儒服第十三",
                    "type": 1
                },
                {
                    "paragraph": "子高曳长𥚑，振褒䄂，方屐粗䈉，见平原君。平原君曰：“吾子亦儒服乎？”子高曰：“此布衣之服，非儒服也。儒服非一也。”平原君曰：“请吾子言之。”答曰：“夫儒者，居位行道，则有衮冕之服；统御师旅，则有介胄之服；从容徒步，则有若穿之服。故曰非一也。”平原君曰：“儒之为名，何取尔？”子高曰：“取包众美，兼六艺，动静不失中道耳。”子高游赵，平原君客有邹文、季节者，与子高相友善。及将还鲁，诣故人诀。既毕，文、节送行三宿。　临别，文、节流涕交颐，子高徒抗手而已，分背就路。其徒问曰：“先生与彼二子善，彼有恋恋之心，未知后会何期，凄怆流涕，而先生厉声高揖，无乃非亲亲之谓乎？”子高曰：“始吾谓此二子丈夫尔，今乃知其妇人也。人生则有四方之志，岂鹿豕也哉，而常聚乎？”其徒曰：“若此二子之泣非耶？”答曰：“斯二子良人也，有不忍之心，其于敢断，必不足矣。”其徒曰：“凡泣者，一无取乎？”子高曰：“有二焉，大奸之人，以泣自信，妇人懦夫，以泣著爱。”平原君与子高饮，强子高酒，曰：“昔有遗谚，尧舜千钟，孔子百觚，子路嗑嗑，尚饮十榼。古之贤圣，无不能饮也，吾子何辞焉？”子高曰：“以穿所闻，贤圣以道德兼人，未闻以饮食也。”平原君曰：“即如先生所言，则此言何生？”子高曰：“生于嗜酒者，盖其劝厉奖戏之辞，非实然也。”平原君欣然曰：“吾不戏子，无所闻此雅言也。”平原君谓子高曰：“吾闻子之先君，亲见卫夫人南子，又云“南游过乎阿谷，而交辞于漂女”，信有之乎？”答曰：“士之相保，闻流言而不信者，何哉？以其所在行之事占之也。昔先君在卫，卫君间军旅焉，拒而不告，色不在己，摄驾而去。卫君请见，犹不能终，何夫人之能觌乎？古者大飨，夫人与焉。于时礼仪虽废，犹有行之者，意卫君夫人飨夫子，则夫子亦弗获已矣。若夫阿谷之言，起于近世，殆是假其类以行其心者之为也。”子高适魏，会秦兵将至，信陵君惧，造子高之馆而问祈胜之礼焉。子高曰：“命勇谋之将以御敌，先使之迎于敌所从来之方，为坛，祈克乎五帝，衣服随其方色，执事人数从其方之数，牲则用其方之牲。祝史告于社稷、宗庙、邦域之内名山大川。君亲素服，誓众于太庙，曰：“某人不道，侵犯大国，二三子尚皆用心比力，各死而守。”将帅稽首再拜受命。既誓，将帅勒士卒陈于庙之右，君立太庙之庭，祝史立于社，百官各警其事，御于君以待命。乃大鼓于庙门，诏将帅命卒习射三发，击刺三行，告庙用兵于敌也。五兵备效，乃鼓而出以即敌，此古诸侯应敌之礼也。”信陵君曰：“敬受教。”信陵君问子高曰：“古者军旅，赏人之必于祖，戮人之必于社，其义何也？”答曰：“赏功于祖，告分之均，示弗敢专也；戮罪于社，告中于主，示听之当也。”陈𡯁性多秽訾，每得酒食，辄先拨捐之，然后乃食。子高告之曰：“子无然也，似有态者。昔君子之于酒食，有啐尝之义，无捐放之道。假其可食，上下何择？假令不洁，其下滋甚。”陈𡯁曰：“吾知其无益，意欲如此。”子高曰：“意不可恣也。夫木之性，曲者以隐括自直，可以人而不如木乎？子不见夫鸡耶？聚榖如陵，跑而啄之。若纵子之意，则与鸡岂有异乎？”陈𡯁跪曰：“吾今后知过矣，请终改之。”子高任司马乂为将于齐，与燕战而败。齐君曰：“以子贤明，故信子也。”答曰：“君知穿孰若周公？”齐君曰：“周公圣人，而子贤者，弗如也。”子高曰：“然臣固弗如周公也。以臣之知乂，孰若周公之知其弟？”齐君曰：“兄弟审于他人。”子高曰：“君之言是也。夫以周公之圣，兄弟相知之审，而近失于管、蔡，明人难知也。“臣与乂相见，观其材志，察其所履，齐国之士，弗能过也。尚书曰：“知人则哲，惟帝难之。”穿何惭焉？且曹子为鲁，三与齐战，三败失地，然后以勇敢之节，奋三尺之剑，要桓公、管仲于盟坛，卒收其所丧。夫君子之败，如日月之蚀，人各有能，乂庸可弃乎？今燕以诈败破乂，是乂不能于诈也。臣之称乂，称其武勇才艺，不称其有诈也。乂虽败，臣固未失其所称焉。”齐君辞屈而不黜。司马乂。"
                }
            ]
        },
        {
            "name": "对魏王第十四",
            "paragraphs": [
                {
                    "paragraph": "对魏王第十四",
                    "type": 1
                },
                {
                    "paragraph": "魏王问人主所以为患。子高对曰：“建大臣而不与谋，嬖幸者言用，则知士以疏自疑，孽臣以遇徼幸者，内则射合主心，外则挻主之非，此最人主之大患也。”子高谓魏王曰：“臣入魏国，见君之二计臣焉。张叔谋有余，范威智不逮，然其功一也。”王曰：“叔也有余，威也不逮，何同乎？”答曰：“驽骥同辕，伯乐为之咨嗟；玉石相糅，卞氏为之叹息。故贤愚共贯，则能士匿谋；真伪相错，则正士结舌。叔虽有余，犹威不逮也。”魏王问：“如何可谓大臣？”子高答曰：“大臣则必取众人之选，能犯颜谏事，公正无私者，计陈事成，主裁其赏；事败，臣执其咎。主任之而无疑，臣当之而弗避。君总其契，臣行其义。然则君不猜于臣，臣不隐于君，故动无过计，举无败事，是以臣主并各有得也。”信陵君问曰：“古之善为国，至于无讼，其道何由？”答曰：“由乎政善也。上下勤德而无私，德无不化，俗无不移。众之所誉，政之所是也；众之所毁，政之所非也。毁誉是非，与政相应，所以无讼也。”齐王行车裂之刑，群臣诤之，弗听。子高见齐王曰：“闻君行车裂之刑，无道之刑也，而君行之，臣窃以为下吏过也。”王曰：“寡人尔以民多犯法，为法之轻也。”子高曰：“然，此诚君之盛意也。夫人含五常之性，有哀乐喜怒。哀乐喜怒，无不过其节，节过则毁于义。民多犯法，以法之重，无所措手足也。今天下悠悠，士亡定处，有德则住，无德则去，欲规霸王之业，与诸大国为难，而行酷刑以惧远近，国内之民将畔，四方之士不至，此乃亡国之道。君之下吏，不具以闻，徒恐逆主意以为忧，不虑不谏之危亡。其所矜者小，所丧者大，故曰下吏之过也。臣观之，又非徒不诤而已也。心知此事之为不可，将有非议在后，则因曰：“君忿意实然，我谏诤，必有龙逄、比干之祸。”是为虚自居于忠正之地，而暗推君主使同于桀纣也。且夫为人臣，见主非而不诤，以謟主于危亡，罪之大者也。人主疾臣之弼，已而恶之，资臣以箕子、比子之忠，惑之大者也。”齐王曰：“谨闻命。”遂除车裂之法焉。子高见齐王，齐王问谁可为临淄宰，称管穆焉。王曰：“穆容貌陋，民不敬也。”答曰：“夫见敬在德，且臣所称，称其材也。君王闻晏子、赵文子乎？晏子长不过三尺，面状丑恶，齐国上下，莫不宗焉。赵文子其身如不胜衣，其言如不出口，非但体陋，辞气又呐呐然。其相晋国，晋国以宁，诸侯敬服，皆有德故也。以穆躯形，方诸二子，犹悉贤之。昔臣常行临淄市，见屠摘焉，身修八尺，　髯如戟，面正红白，市之男女，未有敬之者，无德故也。”王曰：“是所谓祖龙始者也，诚如先生之言。”于是乃以管穆为临淄宰。"
                }
            ]
        },
        {
            "name": "陈士义第十五",
            "paragraphs": [
                {
                    "paragraph": "陈士义第十五",
                    "type": 1
                },
                {
                    "paragraph": "魏王遣使者奉黄金束帛，聘子顺为相。子顺谓使者曰：“若王信能用吾道，吾道故为治世也，虽蔬食水饮，吾犹为之。若徒欲制服吾身，委以重禄，吾犹一夫尔，则魏王不少于一夫。子度魏王之心以告我。”使者曰：“魏国狭小，乏于圣贤。寡君人闻下风，愿委国先生，亲受教训。如肯降节，岂唯魏国君臣是赖，其亦社稷之神祗实永受庆。”于是乃之魏。魏王郊迎，谓子顺曰：“寡人不肖，嗣先君之业。先生圣人之后，道德懿邵，幸见顾临，愿图国政。”对曰：“臣羁旅之臣，慕君高义，是以戻此。君辱贶之而问以政事，敢不敬受君之明令。”魏王朝群臣，问理国之所先。季文对曰：“唯在知人。”王未之应。子顺进曰：“知人则哲，帝尧所病，故四凶在朝，鲧任无功。夫岂乐然哉？人难知故也。今文之对，不称吾君之所能行，而乃欲强吾君以圣人所难，此不可行之说也。”王曰：“先生言之。”对曰：“当今所急，在修仁尚义、崇德敦礼，以接邻国而已。昔舜命众官，群臣竞让，得礼之致也。苟使朝臣皆有推贤之心，主虽不知人，则臣位必当。若皆以知人为治，则人主宜未过尧，且其目所不见者，亦必漏矣。王曰：“善。”秦王得西戎利刀，以之切玉，如割水焉，以示东方诸侯。魏王问子顺曰：“古亦有之乎？”对曰：“昔周穆王大征西戎，西戎献锟铻之剑，火浣之布。其剑长尺有咫，炼钢赤刃，用之切玉，如切泥焉。是则古亦有也。”王曰：“火浣之布若何？”对曰：“周书：火浣布必投诸火，布则火色，垢乃灰色，出火振之，皓然疑乎雪焉。”王曰：“今何以独无？”对曰：“秦贪而多求，求欲无厌，是故西戎闭而不致，此以素防绝之也。然则人立贪欲，乃异物所以不至，不可不慎也。”魏王曰：“吾闻道士登华山则长不死，意亦愿之。”对曰：“古无是道，非所愿也。”王曰：“吾闻之信。”对曰：“未审君之所闻，亲闻之于不死者耶？闻之于传闻者耶？若闻之于传闻者，传者妄也；若闻之于不死者，不死者今安在？在者，君学之勿疑；不在者，君勿学无疑。”李由之毋少寡，与李音窃相好而生由。由有才艺，仕于魏，魏王甚爱之。或曰：“李由毋奸，不知其父，不足贵也。”王以告由，且曰：“吾不以此贱子也。虽然，古之贤圣，岂有似子者乎？吾将举以折毁子者。”李由对曰：“今人不通于远，在臣欲言谁尔。且孔子少孤，则亦不知其父者也。孔子母死，殡于五父之衢，人见之，皆以为葬。问聊曼父之毋得合葬于防，此则圣人与臣同者也。”王笑曰：“善。”子顺闻之，问魏王曰：“李由安得斯言？”王曰：“假以自显，无伤也。”对曰：“虚造谤言，以诬圣人，非无伤也。且夫明主之于臣，唯德所在，不以小痹妨大行也。昔斗子文生于淫女，而不害其为令尹；今李由可则宠之，何患于人之言，而使横生不然之说？若欺有知，则有知不受；若欺凡人，则凡人疑之，必亦问臣，则臣不为君之故，诬祖以显由也。如此，则群臣更知由恶，此恶必聚矣。所谓求自洁而益其垢，犹抱石以救溺，愈不济矣。”魏王使相国修好于邻国，遂连和于赵。赵王既宾之而燕，问子顺曰：“今寡人欲来北狄，不知其所以然。”答曰：“诱之以其所利，而与之通市，则自至矣。”王曰：“寡人欲因而弱之，若与交市，分我国货，散于夷狄，是强之也，可乎？”答曰：“夫欲与之市者，将以我无用之货，取其有用之物，是故所以弱之之术也。”王曰：“何谓我之无用，彼之有用？”答曰：“衣服之物，则有珠玉五采；饮食之物，则有酒醪五熟。此即我之所有，而彼所利者也。夷狄之货，唯牛马、旃裘、弓　矢之器，是其所饶而轻以与人者也。以吾所有，易彼所饶，如斯不已，则夷狄之用将糜于衣食矣，殆可举捶而驱之，岂徒弱之而已乎？”赵王曰：“敬受教。”枚产谓子顺曰：“臣匮于财，闻猗顿善殖货，欲学之。先生同国也，当知其术，愿以告我。”答曰：“然，知之。猗顿，鲁之穷士也，耕则常饥，桑则长寒。闻陶朱公富，往而问术焉。朱公告之曰：“子欲速富，当畜五牸。”于是乃适西河，大畜牛羊于猗氏之南。十年之间，其滋息不可计，赀拟王公，驰名天下。以兴富于猗氏，故富猗顿。且夫为富者，非唯一术，今子徒问猗顿，何也？”枚产曰：“亦将问之于先生也。”答曰：“吾贫而子问以富术，纵有其术，是不可用之术也。昔人有言能得长生者，道士闻而欲学之。比往，言者死矣，道士高蹈而恨。夫所欲学，学不死也。其人已死而犹恨之，是不知所以为学也。今子欲求殖货而问术于我，我且自贫，安能教子以富乎？子之此问有是道，士之学不死也。”东里闾空腹而好自贤，欲自亲于子顺，子顺弗下颜。或曰：夫君子之交于世士，亦取其一节而已。今东闾子疏达亮直，大丈夫也，求为先生役，而先生无意接之，斯者无乃非周公之交人乎？”子顺曰：“此吾所以行周公之行也。夫东闾子外质顽拙，有似疏直，然内怀容媚謟魅，非大丈夫之节也。若其度骸称肤，面目鬓眉，实美于圣人，论士不以为贵者，无益于德故也。然东闾子中不应外，侮慢世士，即所谓愚人而谓人为愚者也。恃其虚状，以不德于人，此乃周公之所罪，何交之有？”宫佗见子顺曰：“佗困于贫贱，将欲自托富贵之门，庶克免乎？”子顺曰：“夫富而可以托贫，贵而可以寄贱者，天下寡矣。非信义君子，明识穷达，则不可。今子所欲托者，谁也？”宫佗曰：“将适赵公子。”子顺曰：“非其人矣。虽好养士，自奉而已，终弗能称也。”宫佗曰：“将适燕相国。”子顺曰：“彼徒兄第甥舅，各济其私，无求贤之志，不足归也。”宫佗曰：“将适　齐田氏。”子顺曰：“齐，大国也，其士大夫皆有自多之心，不能容子也。”佗曰：“然则何向而可？”子顺曰：“吾弗识也。”宫佗曰：“唯先生知人，愿告所择，将往庇焉。”子顺曰：“济子之欲，则宜若郈成子者也。昔郈成子自鲁聘晋，过乎卫，右宰榖臣止而觞之，陈乐而不作，送以宝璧。反，过而不辞。其仆曰：“日者右宰之觞吾子甚欢也，今过而不辞，何也？”成子曰：“夫止而觞我，与我欢也。陈乐而不作，告我哀也。送我以璧，寄之我也。若由此观之，卫其有乱乎！”过卫三十里，闻宁喜作难，右宰死之。还车而临，三举而归。反命于君，乃使人迎其妻子，隔宅而居之，分禄而食之。其子长而反其璧。夫子闻之曰：“智可与微谋，仁可与托孤，廉可以寄财者，其郈成子之谓乎！今子求若人之比庇焉可也。”宫佗曰：“循先生之言，舍先生将安之？请从执事。”子顺辞，不得已，乃言之魏王而升诸朝。子顺相魏，改嬖宠之官以事贤才，夺无任之禄以赐有功。诸丧职秩者不悦，乃造谤言。文咨以告，且曰：“夫不害前政而有成，孰与变之而起谤哉？”子顺曰：“民之不可与虑始久矣。古之善为政者，其初不能无谤。子产相郑，三年而后谤止。吾先君之相鲁，三月而后谤止。今吾为政日新，虽不能及圣贤，庸知谤止独无时乎？”文咨曰：“子产之谤，尝亦闻之，未识先君之谤何也？”子顺曰：“先君初相鲁，鲁人谤诵曰：“麛裘而芾，投之无戾；芾之麛裘，投之无邮。”及三月，政成化行，民又作诵曰：“衮衣章甫，实获我所。章甫衮衣，惠我无私。”文咨喜曰：“乃今知先生亦不异乎圣贤矣。”魏王谓子顺曰：“吾欲致天下之士，柰何？”子顺对曰：“昔周穆王问祭公谋父曰：“吾欲得天下贤才。”对曰：“去其帝王之色，则几乎得贤才矣。”今臣亦请君去其尊贵之色而已。”王曰：“吾欲得无欲之士为臣，何如？”子顺曰：“人之可使，以有欲也。故欲多者，其所得用亦多；欲少者，其所得用亦少矣。夷、齐无欲，虽文、武不能制，君安得而臣之？”"
                }
            ]
        },
        {
            "name": "论势第十六",
            "paragraphs": [
                {
                    "paragraph": "论势第十六",
                    "type": 1
                },
                {
                    "paragraph": "魏王问相国曰：“今秦负强，以无道陵天下，天下莫不患。寡人欲豁国之半以亲诸侯，求从事于秦，可乎？”子顺对曰：“以臣观之，殆无益也。今天下诸侯畏秦之日久矣，数被其毒，无欲复之之志，心无所计，委国于游说之士。游说之士挟强秦以为资，卖其国以收利，义手服从，曾不能制。如君之谋，未获其利，而秪以为名，适　足以速秦之首诛，则无以得之，不如守常以湏其变也。”王曰：“秦其遂有天下乎？”对曰：“必然。虽然，取不以义，得不以道，自古以来，未有能终之者。”五国约而诛秦，子顺会之秦，未入境而还。诸侯留兵于成皋。子顺谓市丘子曰：“此师楚为之主，今兵罢而不散，殆有异意，君其备诸。”市丘子曰：“先生幸而教之，愿以国寄先生。”子顺许诺，遂见楚王曰：“王约五国而西伐秦，事既而不集，又久师于市丘，谤君者或以君欲攻市丘以偿兵费，天下之士且以是轻君而重秦，且又不义君之为矣。王何不卜交乎？”楚王曰：“柰何？”子顺曰：“王今出令，使五国勿攻市丘。五国重王，则听王之令矣；不重王，则且反王之令而攻市丘。以此卜五国交王之轻重必明矣。”楚王敬诺，而五国散。赵闻魏将以求亲于秦，子顺谓赵王曰：“此君之下吏计过也。比目之鱼，所以不见得于人者，以耦视而俱走也。今秦有兼吞天下之志，日夜伺间，不忘于侧息。赵、魏与之邻接，而强弱不敌。秦所以不敢图并赵、魏者，徒以二国并目周旋者也。今无故自离，以资强秦，天下拙谋，无过此者。故臣曰：君之下吏计过也。夫连鸡不能上栖，亦犹二国构难，不能自免于秦也。愿王熟虑之。”赵王曰：“敬受教。”韩与魏有隙，子顺谓韩王曰：“昭厘侯，一世之明君也；申不害，一世之贤相也。韩与卫敌侔肩国，而厘侯执圭见梁君者，非好卑而恶尊，虑过而计失也。与严敌为邻，而动有灭亡之变，独劲不能支二难，故降心以相从，屈已以求存也。申不害虑事而言，忠臣也；昭厘侯听而行之，明君也。今韩弱于始之韩，魏均于始之魏，秦强于始之秦，而背先人之旧好，以区区之众，居二敌之间，非良策也。齐、楚远而难恃，秦、魏呼吸而至，舍近而求远，是以虚名自累，而不免近敌之困者也。为王计者，莫如除小忿，全大好也。吴、越之人，同舟济江，中流遇风波，其相救如左右手者，所患同也。今不恤所同之患，是不如吴、越之舟人也。”韩王曰：“善。”秦兵攻赵，魏大夫以为于魏便。子顺曰：“何谓？”曰：“胜赵，则吾因而服焉；不胜赵，则可乘弊而击之。”子顺曰：“不然。秦自孝公以来，战未尝屈，今皆良将，何弊之乘？”大夫曰：“纵其胜赵，于我何损？邻之不修，国之福也。”子顺曰：“秦，贪暴之国也，胜赵必复他求，吾恐于时受其师也。先人有言：“燕雀处屋，子母相哺，呴呴焉其相乐也，自以为安矣。灶突决上，栋宇将焚，燕雀颜色不变，不知祸之将及己也。”今子不悟赵破患将及己，可以人而同于燕雀乎？”齐攻赵，围廪丘。赵使孔青师五万击之，克齐军，获尸三万。赵王诏勿归其尸，将以困之。子顺聘赵，问王曰：“不归尸，其困何也？”曰：“其父兄子弟悲苦无已，废其产也。”子顺曰：“非所以穷之也。死，一也，归尸与不归，悲苦胡异焉？以臣愚计，贫齐之术，乃宜归尸。”王曰：“何谓？”对曰：“使其家远来迎尸，不得事农，一费也；归所葬，使其送死终事，二费也；一年之中，丧卒三万，三费也。欲无困贫，不能得已。”王曰：“善。”既而齐大夫闻子顺之谋，曰：“君子之谋，其利博哉！”子顺相魏凡九月，陈大计辄不用，乃喟然曰：“不见用，是吾言之不当也。言不当于主，而居人之官，食人之禄，是尸利也。尸利素飧，吾罪深矣。”退而以病致事。魏王遣使入其馆，谢曰：“寡人昧于政事，不显明是非，以启罪于先生。今知改矣，愿先生为百姓故，幸起而教之。”辞曰：“臣有犬马之疾，不任国事，苟得从四民之列，子弟供魏国之征，乃君惠也。敢辱君命，以速刑书？”人谓子顺曰：“王不用子，子其行乎？”答曰：“吾将行，如之山东，则山东之国将并于秦。秦为不义，义所不入。”遂寝于家。秦急攻魏，魏王恐。或谓子顺曰：“如之何？”答曰：“吾私有计，然岂能贤于执政？故无言焉。魏王闻之，驾如孔氏，亲问焉，曰：“国亡矣，如之何？”对曰：“夫弃之不如用之之易也，死之不如弃之之易也。人能弃之，弗能用也；能死之，不能弃也。此人过也。今王亡地数百里，亡城数十，而患不解，是王弃之，非用之也。秦之强，天下无敌；魏之弱，甚矣，而王是以质秦，此王能死，不能弃之也，是重过也。若能用臣之计，则亏地不足伤，卑国体不足苦，身患解而怨报矣。今秦四境之内，执政以下，固曰：“与嫪氏乎？与吕氏乎？”虽门闾之下，廊庙之上，犹皆如是。今王诚能割地贿秦，以为嫪毐功；卑身尊秦，以自嫪毐始。王又以国赞嫪毐也，则嫪毐胜矣。于是太后之德王也，深如骨肉，王之交，最为天下之上矣。孰不弃吕氏而从嫪毐？天下皆然，则王怨必报矣。”"
                }
            ]
        },
        {
            "name": "执节第十七",
            "paragraphs": [
                {
                    "paragraph": "执节第十七",
                    "type": 1
                },
                {
                    "paragraph": "赵孝成王问曰：“昔伊尹为臣而放其君，其君不怨，何可而得乎此也？”子顺答曰：“伊尹执人臣之节，而弼其君以礼，亦行此道而已矣。”王曰：“方以放君为名，而先生称礼，何也？”子顺曰：“以礼括其君，使入于善也。”曰：“其说可得闻乎？”答曰：“其在商书，太甲嗣立，而干蒙宰之政。伊尹曰：“惟王旧行不义，习与性成，予不狎于不顺，王姑即桐迩干先王其训罔，以后人迷。”王往居忧，允思厥祖之明德。”是言太甲在丧，不明乎人子之道，而欲知政。于是伊尹使之居桐，近汤之墓，处忧哀之地，放之不得知政，三年服竟，然后反之，即所以奉礼执节，事大甲者也。率其君以义，强其君以孝道，未有行此见怨也。王曰：“善哉，我未之闻也。”魏安厘王问子顺曰：“马回之为人，虽少才文，梗梗亮直，有大丈夫之节，吾欲以为相，可乎？”答曰：“知臣莫若君，何有不可？至于亮直之节，臣未明也。”王曰：“何故？”答曰：“闻诸孙卿云：“其为人也，长目而豕视者，必体方而心员，每以其法相人，千百不失。”臣见回，非不伟其体干也，然甚疑其目。”王卒用之。三月，果以謟得罪。新垣固谓子顺曰：“贤者所在，必兴化致治。今子相卫，未闻异政而即自退，其有志不得乎？何去之速也？”答曰：“以无异政，所以自退也。且死病无良医，今秦有吞食天下之心，以义事之，固不获安，救亡不睱，何化之兴？昔伊挚在夏，吕望在商，而二国不理，岂伊、吕之不欲哉？势不可也。当如今日，山东之国，弊而不振，三晋割地以求安，二周折节而入秦，燕、齐、宋、楚，楚已屈服矣。以此观之，不出二十年，天下尽为秦乎？”季节见于子顺，子顺赐之酒，辞。问其故，对曰：“今日家之忌日也，故不敢饮。”子顺曰：“饮也。礼，虽服衰麻，见于君及先生，与之粱肉，无辞，所以敬尊长而不敢遂其私也。忌日方于有服，则轻矣。”魏安厘王问天下之高士，子顺曰：“世无其人也，抑可以为次，其鲁仲连乎？”王曰：“鲁仲连强作之者，非体自然也。”答曰：“人皆作之，作之不止，乃成君子。文武欲作尧舜而至焉，昔我先君夫子欲作文武而至焉，作之不变，习与体成，则自然矣。”虞卿著书名曰春秋，魏齐曰：“子无然也，春秋，孔圣所以名经也。今子之书，大抵谈说而已，亦以为名何？”答曰：“经者，取其事常也，可常则为经矣。且不为孔子，其无经乎？”齐问子顺，子顺曰：“无伤也，鲁之史记曰春秋，经因以为名焉。又晏子之书亦曰春秋，吾闻泰山之上封禅者七十有二君，其见称述，数不盈十，所谓贵贱不嫌同名也。”邯郸之民以正月之旦献雀于赵王，而缀之以五彩，赵王大悦。申叔以告子顺，子顺曰：“王何以为也？”对曰：“正旦放之，示有生也。”子顺曰：“此委巷之鄙事尔，非先王之法也，且又不令。”申叔曰：“敢问何谓不令？”答曰：“夫雀者，取其名焉，则宜受之于上，不宜取之于下。下人非所得制爵也，而王悦此，殆非吉祥矣。昔虢　公祈神，神赐之土田，是失国而更受田之祥也。今以一国之王，受民之雀，将何悦哉？”申叔问曰：“犬马之名，皆因其形色而名焉，唯韩卢、宋鹊独否，何也？”子顺答曰：“卢，黑色；鹊，白黑色，非色而何？”魏公子无忌死，韩君将亲吊焉。其子荣之，以告子顺。子顺曰：“必辞之。礼，邻国君吊，君为之主。今君不命子，则子无所受韩君也。”其子辞韩，韩君乃止。子高以为赵平原君霸相之，惜不遇其时也。其子子顺以为衰世之好事公子，无霸相之才也。申叔问子顺曰：“子之家公，有道先生既论之矣。今子易之，是非焉在？”答曰：“言贵尽心，亦各其所见也。若是非，则明智者裁之。”申叔问子顺曰：“礼，为人臣三谏不从，可以称其君之非乎？”答曰：“礼所不得也。”曰：“叔也昔者逮事有道先生，问此义焉，而告叔曰：“得称其非者，所以欲天下人君，使不敢遂其非也。子顺曰：“然，吾亦闻之，是亡考起时之言，非礼意也。礼，受放之臣，不说人以无罪。先君夫子曰：“事君欲谏，不欲陈言，不欲显君之非也。”申叔曰：“然则晏子、叔向皆非礼也？”答曰：“此二大夫相与私燕，言及国事，未为非礼也。晏子既陈履贱而踊贵于君，其君为之省刑，然后以及叔向，叔向听晏子之私，又承其问所宜，亦答以其事也。”魏王问子顺曰：“寡人闻昔者上天神异后稷，而为之下嘉谷，周以遂兴。往者中山之地，无故有榖，非人所为，云天雨之，反亡国，何故也？”答曰：“天虽至神，自古及今，未闻下榖与人也。诗美后稷能大教民种榖嘉以利天下，故诗曰：“诞降嘉种”，犹书所谓“稷降播种，农植嘉榖”，皆说种之，其义一也。若中山之榖，妖怪之事，非所谓天祥也。”赵王问相于平原君，平原君曰：“邹文可。”王曰：“其行如何？”对曰：“夫孔子高，天下之高士也。取友以行，交游以道。文与之游，称曰好义，王其用之。”王卒不用。后以平原君言问子顺，且曰：“先生知之乎？”答曰：“先父之所交也，何敢不知？”王曰：“寡人虽失之在前，犹愿闻其行于先生也。”答曰：“行不苟合，虽贱不渝，君子人也。”王遂礼之，固以老辞。赵王谓子顺曰：“寡人闻孔氏之世，自正考甫以来，儒林相继，仲尼重之以大圣。自兹以降，世业不替，天下诸侯咸宾礼焉。先生承绪，作二国师，从古及今，载德流声，未有若先生之家者也。先生之嗣，率由前训，将与天地相敌矣。”答曰：“若先祖父，并禀圣人之性，如君王之言也。至如臣者，学行不敏，寄食于赵，禄仕于魏，幸遇二国之君，宽以容之。若乃师也，未敢承命。假令赖君之福，愿后世克祚，不忝前人，不泯祖业，岂徒一家之赐哉，亦天下之庆也。”王曰：“必然必然。”"
                }
            ]
        },
        {
            "name": "诘墨第十八",
            "paragraphs": [
                {
                    "paragraph": "诘墨第十八",
                    "type": 1
                },
                {
                    "paragraph": "墨子称：“景公问晏子以孔子而不对，又问三，皆不对。公曰：“以孔子语寡人者众矣，俱以为贤圣也。今问于子而不对，何也？”晏子曰：“婴闻孔子之荆，知白公谋，而奉之以石乞，劝下乱上，教臣弑君，非圣贤之行也。”诘之曰：“楚昭王之世，夫子应聘如荆，不用而反，周旋乎陈、宋、齐、卫。楚昭王卒，惠王立，十年，令尹子西乃召王孙胜以为白公，是时鲁哀公十五年也，夫子自卫反鲁君五年矣。白公立一年，然后乃谋作乱，乱作在哀公十六年秋也，夫子已卒十旬矣。墨子虽欲谤毁圣人，虚造妄言，柰此年世不相值何？”墨子曰：“孔子之齐，见景公，公悦之，封之以尼溪。晏子曰：“不可。夫儒倨法而自顺，立命而怠事，崇丧遂哀，盛用繁礼，其道不可以治国，其学不可以导家。”公曰：“善。”诘之曰：“即如此言，晏子为非儒恶礼，不欲崇丧遂哀也。察传记，晏子之所行，未有以异于儒焉。又景公问所以为政，晏子答以礼云。景公曰：“礼其可以治乎？”晏子曰：“礼于政与天地并，此则未有以恶于礼也。”晏桓子卒，晏婴斩衰枕草，苴经带杖，菅菲食粥，居于倚庐，遂哀三年，此又未以异于儒也。若能以口非之而躬行之，晏子所弗为。”墨子曰：“孔子怒景公之不封，已乃树鸱夷子皮于田常之门。”诘之曰：“夫树人，为其信己也。记曰：“孔子适齐，恶陈常而终不见，常病之，亦恶孔子，交相恶而又往仕，其不然矣。记又曰：陈常杀其君，孔子齐戒沐浴而朝，请讨之。观其终不树子皮，审矣。”墨子曰：“孔子为鲁司寇，舍公家而奉季孙。”诘之曰：“若以季孙为相，司寇统焉，奉之自法也。若附意季孙，季孙既离公室，则孔子合之；季孙既受女乐，则孔子去之；季孙欲杀囚，则孔子赦之，非苟顺之谓也。”墨子曰：“孔子厄于陈、蔡之间，子路烹豚，孔子不问肉之所由来而食之；剥人之衣以沽酒，孔子不问酒之所由来而饮之。”诘之曰：“所谓厄者，沽买无处，藜羹不粒，乏食七日。若烹豚饮酒，则何言乎厄？斯不然矣。且子路为人，勇于见义，纵有豚酒，不以义不取之可知也，又何问焉？”墨子曰：“孔子诸弟子，子贡、季路辅孔悝以乱卫，阳虎乱鲁，弗肸以中牟畔，漆雕开形残。”诘之曰：“如此言，卫之乱，子贡、季路为之耶？斯不待言而了矣。阳虎欲见孔子，孔子不见，何弟子之有？”弗肸以中牟畔，召孔子则有之矣，为孔子弟子，未之闻也。且漆雕开形残，非行已之致，何伤于德哉？”墨子曰：“孔子相鲁，齐景公患之，谓晏子曰：“邻有圣人，国之忧也。今孔子相鲁，为之若何？”晏子对曰：“君其勿忧。彼鲁君，弱主也，孔子，圣相也。不如阴重孔子，欲以相齐，则必强谏鲁君，鲁君不听，将适齐，君勿受，则孔子困矣。”诘之曰：“案如此辞，则景公、晏子畏孔子之圣也。而上云“非圣贤之行”，上下相反，若晏子悖可也，不然，则不然矣。”墨子曰：“孔子见景公，公曰：“先生素不见晏子乎？”对曰：“晏子事三君而得顺焉，是为三心，所以不见也。”公告晏子，晏子曰：“三君皆欲其国安，是以婴得顺也。闻君子独立不惭于影，今孔子伐树削迹，不自以为辱；身穷陈、蔡，不自以为约。始吾望儒贵之，今则疑之。”诘之曰：“若是乎，孔子、晏子交相毁也，小人有之，君子则否。孔子曰：“灵公污，而晏子事之以整；庄公怯，而晏子事之以勇；景公侈，而晏子事之以俭。晏子，君子也。”梁丘据问晏子曰：“事三君而不同心，而俱顺焉，仁人固多心乎？”晏子曰：“一心可以事百君，百心不可以事一君。故三君之心非一也，而婴之心非三也。”孔子闻之曰：“小子记之，晏子以一心事三君，君子也。”如此，则孔子誉晏子，非所谓毁而不见也。景公问晏子曰：“若人之众，则有孔子贤乎？”对曰：“孔子者，君子行有节者也。”晏子又曰：“盈成匡，父之孝子，兄之悌弟也。其父尚为孔子门人，门人且以为贵，则其师亦不贱矣。”是则晏子亦誉孔子可知也。夫德之不修，己之罪也；不幸而屈于人，己之命也。伐树削迹，绝粮七日，何约乎哉？若晏子以此而疑儒，则晏子亦不足贤矣。墨子曰：“景公登路寝，闻哭声，问梁丘据，对曰：“鲁孔子之徒也，其毋死。服哀三年，哭泣甚哀。”公曰：“岂不可哉？”晏子曰：“古者圣人非不能也，而不为者，知其无补于死者，而深害生事故也。”诘之曰：墨子欲以亲死不服，三日哭而已，于意安者，卒自行之，空用晏子为引而同于己，适证其非耳。且晏子服父以礼，则无缘非行礼者也。曹明问子鱼曰：“观子诘墨者之辞，事义相反，墨者妄矣。假使墨者复起，对之乎？”答曰：“苟得其礼，虽百墨，吾亦明白焉；失其正，虽一人犹不能当前也。墨子之所引者，矫称晏子。晏子之善吾先君，吾先君之善晏子，其事庸尽乎？”曹明曰：“可得闻诸？”子鱼曰：“昔齐景公问晏子曰：“吾欲善治，可以霸诸侯乎？”对曰：“官未具也。臣亟以闻，而君未肯然也。臣闻孔子圣人，然犹居处勌惰，廉隅不修，则原宪、季羔侍；血气不休，志意不通，则仲由、卜商侍；德不盛，行不勤，则颜、闵、冉、雍侍。今君之朝臣万人，立车千乘，不善之政加于下民者众矣，未能以闻者，臣故曰官未备也。”此又晏子之善孔子者也。曰：“晏平仲善与人交，久而敬之。”此又孔子之贵晏子者也。”曹明曰：“吾始谓墨子可疑，今则决不妄疑矣。”"
                }
            ]
        },
        {
            "name": "独治第十九",
            "paragraphs": [
                {
                    "paragraph": "独治第十九",
                    "type": 1
                },
                {
                    "paragraph": "子鱼生于战国之世，长于兵戎之间，然独乐先王之道，讲习不倦。季则谓子鱼曰：“大丈夫不生则已，生则有云为于世者也。今先生淡泊世务，修无用之业，当身不蒙其荣，百姓不获其利，窃为先生不取也。”子鱼曰：“不如子之言也。武者可以进取，文者可与守成。今天下将扰扰焉，终必有所定。子修武以助之取，吾修文以助之守，不亦可乎？且吾不才，无军旅之任，徒能保其祖业，优游以卒岁者也。”秦始皇东并，子鱼谓其徒叔孙通曰：“子之学可矣，盍仕乎？”对曰：“臣所学于先生者，不用于今，不可仕也。”子鱼曰：“子之材，能见时变，今为不用之学，殆非子情也。”叔孙通遂辞去，以法仕秦。尹曾谓子鱼曰：“子之诵读先王之书，将奚以为？”答曰：“为治也。世治则助之行道；世乱则独治其身，治之至也。”陈余谓子鱼曰：“秦将灭先王之籍，而子为书籍之主，其危矣。”子鱼曰：“吾不为有用之学，知吾者惟友。秦非吾友，吾何危哉？然顾有可惧者，必或求天下之书焚之。书不出则有祸，吾将先藏之以待其求，求至无患矣。”子鱼居卫，与张耳、陈余相善。耳、余，魏之名士也。秦灭魏，求耳、余，惧走。会陈胜、吴广起兵于陈，欲以诛秦。余谓陈王曰：“今必欲定天下、取王侯者，其道莫若师贤而友智。孔子之孙今在魏，居乱世，能正其行，修其祖业，不为时变。其父相魏，以圣道辅战国，见利不易操，名称诸侯，世有家法。其人通材足以干天下，博智足以虑未形。必宗此人，天下无敌矣。”陈王大悦，遣使者赍千金加束帛，以车三乘聘焉。耳、余又使谓子鱼曰：“天下之事已可见矣。今陈王兴义兵，讨不义，子宜速来，以集其事。王又闻子贤，欲咨良谋，虚意相望也。”子鱼遂往。陈王郊迎而执其手，议世务。子鱼以霸王之业劝之。王悦其言，遂尊以博士，为太师咨度焉。子鱼名鲋甲，陈人或谓之子鲋，或称孔甲。陈胜既立为王，其妻之父兄往焉。胜以众宾待之，长揖不拜，无加其礼。其妻之父怒曰：“怙乱僭号而傲长者，不能久矣。”不辞而去。陈王跪谢，遂不为顾。王心惭焉，遂适　博士太师之馆而言曰：“予虽丈夫哉，然塞于礼义，以启于姻娅，唯先生幸训诲之，使免于戾乎。”子鱼曰：“王所问者善也，敢固无辞而对乎？今以礼言耶，则礼无不拜，且宗族婚媾，又与众宾异敬者也。敬而加亲，自古以然也。”王曰：“虽已失之于前，庶欲收之于后也。愿先生修明其事，必奉遵焉。”对曰：“昔唐尧内亲九族，外恊万邦。礼以婚为昆弟，妻之父母为外舅姑。由是明之，则拜之可知。夫婚亲之义，非宗贤之类也，虽自已臣，莫敢不敬。昔魏信陵君尝以此质臣之父，臣之父曰：“于诸毋之昆弟，妻之诸父，则以亲配德，年齐以上，虽拜之可也；幼于已者，揖之可也。”此出于人情而可常者也。”王曰：“善哉！请问同姓而服不及者，其制何邪？”对曰：“先王制礼，虽国君有合族之道，宗人掌其列，继之以姓而无别，醊之以食而无殊，各随本属之隆杀。属近则死为之兑，属远则吊之而已，礼之正也。是故臣之家哭子氏之别姓于弗父之庙，哭孔氏则于夫子之庙，此有据而然也。周之道，虽百世婚姻不通，重先世之同体也。”王跪曰：“先生之言，厥义博哉！寡人虽固，敢不尽心。”"
                }
            ]
        },
        {
            "name": "问军礼第二十",
            "paragraphs": [
                {
                    "paragraph": "问军礼第二十",
                    "type": 1
                },
                {
                    "paragraph": "陈王问大师曰：“行军之礼，可得备闻乎？”答曰：“天下有道，礼乐征伐自天子出。自天子出，必以岁之孟秋，赏军师武人于朝，简练俊杰，任用有功，命将选士，以诛不义。于是孟冬以级授军，司徒榗朴，北面而誓之，誓于社，以习其事。先期五日，大师筮于祖庙，择吉日斋戒，告于郊、社稷、宗庙。既筮，则献兆于天子。天子使有司以特牲告社，告以所征之事而受命焉。舍奠于帝学以受成，然后乃类上帝，柴于郊以出，以齐车迁庙之主及社主行，大司马职奉之。无迁庙主，则以币帛皮圭告于祖祢，谓之主命，亦载齐车。凡行主，皮圭币帛，皆每舍奠焉，而后就馆。主车止为中门之外，外门之之内，庙主居于道左，社主居于道右，其所经名山大川，皆祭告焉。及敌所将战，太史卜战日，卜右御。先期三日，有司明以敌人罪状告之史，史定誓命。战日，将帅陈列车甲卒伍于军门之前，有司读诰誓，使周走，三令五申。既毕，遂祷战祈克于上帝，然后即敌。将士战，全已克敌，史择吉日，复祃于所征之地，柴于上帝，祭社奠祖，以告克者，不顿兵伤士也。战不克，则不告也。凡类祃，皆用甲、丙、戊、庚、壬之刚日。有司简功行赏，不稽于时。其用命者，则加爵受赐于祖奠之前；其奔北犯令者，则加刑罚，戮于社主之前。然后鸣金振旅，有司徧告捷于时所有事之山川。既至，舍于国外，三日斋，以特牛亲格于祖祢，然后入，设奠以反主。若主命，则卒奠敛玉埋之于庙两阶间，反社主如初迎之礼。舍奠于帝学，以讯馘告，大享于群吏，用备乐飨有功于祖庙，舍爵策勋焉，谓之饮至，天子亲征之礼也。”陈王曰：“其命将出征，则如之何？”太师曰：“古者大将受命而出，则忘其国，即戎帅阵则忘其家。故天子命将出征，亲洁盛服，设奠于祖以诏之。大将先入，军吏毕从，皆北面再拜稽首而受。天子当阶南面，命授之节𨱆，　大将受，天子乃东面西向而揖之，示弗御也。然后告大社，蒙宰执蜃，宜于社之右，南面授大将，大将北面稽首再拜而受之，承所颁赐于军吏。其出不类，其克不祃。战之所在，有大山川则祈焉，祷克于五帝，捷则报之。振旅复命，简异功勤，亲告庙告社，而后适朝，礼也。”王曰：“将居军中之礼，胜败之变，则如之何？”大师曰：“将帅尚左，士卒尚右。出国先锋，入国后刃。介胄在身，执锐在列，虽君王不拜。若不幸军败，则驲骑赴告于天子，载櫜𮧴。天子素服，哭于库门之外三日。大夫素服，哭于社，亦如之。亡将失城，则皆哭七日。天子使使迎于军，命将师无请命。然后将帅结草自䌸，𥘵右肩而入。盖丧礼也。”王曰：“行古礼如何？”大师曰：“古之礼，固为于今也。有其人，行其礼，则可；无其人，行其礼，则民弗与也。”"
                }
            ]
        },
        {
            "name": "答问第二十一",
            "paragraphs": [
                {
                    "paragraph": "答问第二十一",
                    "type": 1
                },
                {
                    "paragraph": "陈人有武臣谓子鲋曰：“夫圣人者，诚高材美称也。吾谓圣人之智，必见未形之前，功垂于身殁之后，立教而戾夫弗犯，吐言而辩事不破也。子之先君可谓当之矣。然韩子立法，其所以异夫子之论者，纷如也。予每探其意而校其事，持久历远，遏奸勤善，韩氏未必非，孔氏未必得也。吾今而后，乃知圣人无世不有尔。前圣后圣，法制固不一也。若韩非者，亦当世之圣人也。子以为奚若？”子鲋曰：“子信之为然，是故未免凡俗也。今世人有言高者，必以极天为称；言下者，必以深渊为名。是资世之谈而无其实者也。好事而穿凿者，必言经以自辅，援圣以自贤，欲以取信于群愚而度其说也。若诸子之书，其义皆然，吾先君之所自志也。请略说一隅，而吾子审其信否焉。”武臣曰：“诺。”子鲋曰：“乃者赵、韩、魏共并知氏，赵襄子之行赏，先加具臣，而后有功。韩非书云，夫子善之，引以张本。然难之岂有不似哉？然实非也。何以明其然？昔我先君以春秋哀公十六年四月己丑卒，至二十七年，荀瑶与韩、赵、魏伐郑，遇陈坦而还。是时夫子卒已十一年矣，而晋四乡皆在也。后悼公十四年，知氏乃亡。此先后甚远，而韩非公称之，曾无怍意，则世多好事之徒，皆非之罪也。故吾以是然口于小道，塞耳于诸子久矣。而子立尺表以度天，直寸指以测渊，豫大道而不悟，信诬说以疑圣，殆非所望也。”武臣义手跪谢，施施而退，遂告人曰：“吾自以为学之博矣，而屈于孔氏，方知学不在多，要在精之也。陈王问大师曰：“寡人不得为诸侯群贤所推，而得南面称孤，其幸多矣。今既赖二三君子，且又欲规久长之图，何施而可？”答曰：“信王之言，万世之福也。敢称古以对。昔代殷，乃兴灭继绝，以为政首。今诚法之，则六国之不携，抑久之本。”王曰：“周存二代，又有三恪，其事云何？”答曰：“封夏、殷之后，以为二代。绍虞帝之胤，备为三恪。恪，敬也，礼之如宾客也。非谓特有二代，别有三恪也。凡所以立二代者，备王道，通三统也。”王曰：“三统者何？”答曰：“各自用其正朔，二代与周，是谓三统。”王曰：“六国之后君，吾不能封也，远世之王，于我何有？吾亦自有不及于周，又安能纯法之乎？”陈王涉读国语，言申生事，顾博士曰：“始余信圣贤之道，乃今知其不诚也，先生以为何如？”答曰：“王何谓哉？”王曰：“晋献惑乱听谗而书又载　姫夜泣公而以信入其言。人之夫妇夜处幽室之中，莫能知其私焉，虽黔首犹然，况国君乎？予以是知其不信，乃好事者为之辞，将欲成其说以诬愚俗也，故使予并疑于圣人也。”博士曰：“不然也。古者人君外朝则有国史，内朝则有女史，举则左史书之，言则右史书之，以无讳示后世，善以为式，恶以为戒，废而不记，史失其官，故凡若晋侯姫床第之私，房中之事，不得掩焉。若夫设教之言，驱群俗，使人入道而不知其所以者也。今此皆书实事，累累若贯珠，可无疑矣。”王曰：“先生真圣人之后也。今幸得闻命，寡人无过焉。”陈王涉使周章为将，西入关，将以入秦，秦使将章邯距之。陈王以秦国之乱也，有轻之之意，势若有余而不设敌备。博士大师谏曰：“章邯，秦之名将，周章非其敌也。今王使霈然自得而不设备，臣窃惑焉。夫虽天之所命，其祸福吉㓙，大者在天，小者由人。今王不修人利以应天祥，若跌而不振，悔之无及也。”王曰：“寡人之君，先生无累也，请先生息虑也。”又谏曰：“臣闻兵法“无恃敌之不我功，恃吾之不可攻也”。今恃敌而不自恃，非良计也。”王曰：“先生所言，计策深妙，予不识也。先生休矣。”已而告人曰：“儒者可与守成，难与进取，信哉！”博士他日复谏曰：“臣闻国大兵众，无备难恃。一人善射，百夫决舍。章邯枭将，卒皆死士也。周章弱懦，使彼席卷来前，莫有当其锋者。王曰：“先生所称，寡人昧昧焉，愿以人间近事喻之。”答曰：“流俗之士，臣所不忍也。今王命之，敢不尽情，愿王察之也。臣昔在梁，梁人有阳由者，其力扛鼎，伎巧过人，骨腾肉飞，手搏𨇩兽，国人惧之。然无治室之训，礼教不立，妻不畏惮，浸相媟渎，方乃积怒。妻坐于床答焉，由乃左手建杖，右手制其头，妻亦奋恚，因受以背，使杖击之，而自撮其阴，由乃什也气绝而不能兴。邻人闻其㓙㓙也，窥而见之，趣而救之，妻愈戆忿，莫肯舍旃，或发其裳，然后乃放。夫以无敌之伎力而劣于女子之手者何？以轻之无备故也。今王与秦角强弱，非若由之夫妻也，而轻秦过甚，臣是以惧。故区区之心，欲王备虑之也。”王曰：“譬类诚佳，然实不同也。”弗听。周章果败，而无后救，邯遂进兵击陈王，师大败。博士凡仕六旬，老于陈，将设戒，其弟襄曰：“鲁，天下有仁义之国也。战国之时，讲诵不衰，且先君之庙在焉。吾谓叔孙通处浊世而清其身，学儒术而知权变，是今师也。宗于有道，必有令图，归必事焉。”"
                }
            ]
        },
        {
            "name": "连丛子上第二十二",
            "paragraphs": [
                {
                    "paragraph": "连丛子上第二十二",
                    "type": 1
                },
                {
                    "paragraph": "叙书家之族胤，一世相承，以至九世相魏，居大梁，始有三子焉。长子之后承殷统为宋公；中子之后奉夫子祀为褒成侯；小子之后彦以将士高祖有功，封蓼侯。其子臧嗣焉，历位九卿，迁御史大夫。辞曰：“臣世以经学为业，家传相承，作为训法。然今俗儒繁说远本，杂以妖妄，难可以教。侍中安国受诏缀集古义，臣乞为太常，典臣家业，与安国纪纲古训，使永垂来嗣。”孝武皇帝重违其意，遂拜太常，其礼赐如三公。在官数年，著书十篇而卒。先时尝为赋二十四篇，四篇别不在集，以其幼时之作也。又为书与从弟及戒子，皆有义，故列之于左。谏格虎赋帝使亡诸大夫问乎下国。下国之君，方帅将士于中原，车骑骈阗，被行冈峦。手格猛虎，生䌸䝙犴。昧爽而出，见星而还。国政不恤，惟此为欢。乃夸于大夫曰：“下国鄙，固不知帝者之事。敢问天子之格虎，岂有异术哉？”大夫未之应，因又言曰：“下国𥚹陋，莫以虞心。故乃辟四封以为薮，围境内以为林。禽鸟育之，驿驿淫淫。昼则鸣嚾，夜则嗥吟。飞禽起而日翳，兽动而雷音。犯之者其罪死，惊之者其刑深。虞候苑令，是掌厥禁。于是分幕将士，营遮榛丛。戴星入野，列火求踪。见虞自自，乃往寻从。张罝网，罗刃锋。驱槛车，听鼓钟。猛虎颠遽，奔走西东。悕骇内怀，迷冒怔忪。耳目丧精，值网而冲。局然自䌸以丝组，斩其瓜牙。支轮登较，高载归家。孟贲被发嗔目，蹂猾纷华。都邑百姓，莫不于迈。陈列路隅，咸称万岁。斯亦畋猎之至乐也。”大夫曰：“顺君之心，乐矣，然非乐之至也。乐至者，与百姓同之之谓也。夫兕虎之生，与天地偕。山林泽薮，又其宅也。被有德之君，则不为害。今君荒于游猎，莫恤国政。驱民入山林，格虎于其廷，妨害农业，残夭民命。国政其必乱，民命其必散。国乱民散，君谁与处？以此为至乐，所未闻也。”于是下国之君乃蝢首曰：“臣实不敏，习之日久矣。幸今承诲，请遂改之。”杨柳赋嗟兹杨柳，先生后伤。蔚茂炎夏，多阴可凉。伐之原野，树之中塘。溉浸以时，日引月长。巨本洪枝，条修远杨。夭绕连枝，猗那其旁。或拳句以逮下土，或擢迹而接穹苍。绿叶累叠，郁茂翳沈。蒙笼交错，应风悲吟。鸣鹄集聚，百变其音。尔乃观其四布，运其所临。南垂大阳，北被宏阴，西奄梓园，东覆果林。规方冒乎半顷，清室莫与比深。于是朋友同好，几筵列行，论道饮燕，流川浮觞。殽核纷杂，赋诗断章。各陈厥志，考以先王。赏恭罚慢，事有纪纲。洗觯酌樽，兕觥并扬。饮不至醉，乐不及荒。威仪抑抑，动合典章。退坐分别，其乐难忘。惟万物之自然，固神妙之不如。意此杨树，依我以生，未经一纪，我赖以宁。暑不御䈉，凄而凉清，内荫我宗，外及有生。物有可贵，云何不铭？乃作斯赋，以叙厥情。鹗赋季夏庚子，思道静居，爰有飞鹗，集我屋隅。异物之来，吉凶之符。观之欢然，览考经书，在德为祥，弃常为妖，寻气而应，天道不渝。昔在贾生，有识之士，忌兹服鸟，卒用丧已。咨我令考，信道秉真，变怪生家，谓之“天神”。修德灭邪，化及其邻。祸福无门，唯人所求，听天任命，慎厥所修。栖迟养志，老氏之畴，禄爵之来，秪增我忧。时去不索，时来不逆，庶几中庸，仁义之宅。何思何虑，自今勤剧。蓼虫赋季夏既望，暑往凉还，逍遥讽诵，遂历东园。周旋览观，憩乎南藩。睹兹茂蓼，结葩吐荣，猗郍随风，绿叶紫茎。爰有蠕虫，厥状似螟，群聚其间，食之以生。于是悟物托事，推况乎人，幼长斯蓼，莫或知辛，膏梁之子，岂曰不人？惟非德义，不以为家，安逸无心，如禽兽何？逸必致骄，骄必致亡，匪唯辛苦，乃丁大殃。与从弟书臧报侍中相如：深忿俗儒淫辞冒义，有意欲拨乱反正，由来久矣。然雅达博通，不世而出；流学守株，比肩皆是。众口非非，正将焉立？每独念至此，夙夜反侧，诚惧仁弟道未信于世，而以独知为愆也。“人之所欲，天必从之。”旧章潜于壁室，正于纷扰之际，欻尔而见。俗儒结舌，古训复申，岂非圣祖之灵，欲令仁弟赞明其道，以阐其业者哉？且虽为今学，亦多所不信，唯闻尚书二十八篇，取象二十八，　谓为至然也。何图古文乃自百篇邪？如尧典，说者以为尧、舜同道，弟常以为杂有尧典，今果如所论。及成王遇风雷，周公见任，俗儒群驱，狗吠雷同，不得其髣髴，恶能明圣道之真乎？知以今雠古，以隶　篆推科斗，已定五十余篇，并为之传云。其余错乱文字，摩灭不可分了，欲垂待后贤，诚合先君阙疑之义。顾惟世移，名制变改，文体义类，转益难知。以弟博洽温敏，既善推理，又习其书，而犹尚绝意，莫肯垂留三思，纵使来世亦有笃古硕儒，其若斯何？呜呼惜哉！先王遗典阙而不补，圣祖之业分半而泯，后之君子，将焉取法？假令颜、闵不殁，游、夏更生，其岂然乎！其岂然乎！不能已已，贵复申之。与子琳书告琳：顷来闻汝与诸友生讲肄书传，滋滋昼夜，衎衎不怠，善矣！人之进道，唯问其志，取必以渐，勤则得多。山霤至柔，石为之穿；蝎虫至弱，木为之弊。夫霤非石之凿，蝎非木之凿，然而能以微脆之形，陷坚刚之体，岂非积渐之致乎？训曰：“徒学知之未可多，履而行之乃足佳。”故学者所以饰百行也。侍中子国，明达渊博，雅好绝伦，言不及利，行不欺名，动遵礼法，少小及长，操行如故。虽与群臣并居近侍，颇见崇礼，不供亵事，独得掌御唾壸，朝廷之士，莫不荣之。此汝亲所见也。诗不云乎：“无念尔祖，聿修厥德。”又曰：“操斧伐柯，其则不远。”远则尼父，近则子国，于以立身，其庶矣乎！叙世臧子琳，位至诸吏，亦传学问。琳子黄，厥德不修，失侯爵，大司徒光以其祖有功德而邑士废绝，分所食邑三百户封黄弟茂为关内侯。茂子子国，生子卬，为诸生，特善诗、礼而传之。子卬生仲𬴐，为博士、弘农守，善春秋三传，公羊、榖梁训诸生。仲𬴐生子立，善诗、书，少游京师，与刘歆友善，尝以清论讥贬史丹，史丹诸子并用事，为是不仕，以诗书教于阙里数百人。子立生子元，以郎校书。时歆大用事，而子元校书七年，官不益，故或讥以为不恤于进取，唯杨子云善之。子元生子建，与崔义幼相善，长相亲也。义仕王莽为建新大尹，数以世利劝子建仕。子建答曰：“吾有布衣之心，子有衮冕之志，各从所好，不亦善乎？且习与子幼同志，故相友也。今子以富贵为荣，而吾以贫贱为乐，志已乖矣。乖而相友，非中情也。请与子辞。”遂归乡里。光武中兴，天下未悉从化，董宪、彭丰等部众暴于邹、鲁之间，郡守上党鲍府君长患之。是时阙里无故荆棘丛生，一旦自辟广千数百步，从旧讲堂坦然彦曰：“人之性分气度不同，有体貌亢疏，色厉矜庄，仪容冰栗，似若能断，而当事少决，不遂其为者。或性玄静，不与俗竞，气不胜辞，似若无能，而涉事不顾，临危不桡者。是为似若强焉，而不能胜量；似若弱焉，而不可夺也。君子观之，以表推内，察容而度心，所以得之也。若是似类相乱，如何取实乎？”子丰曰：“夫人者，患在不察也。人之所综物方志也，虑恊于理，固以守之，此之谓强。知足以通变，明足以破伪，情足以审疑，果足以必志，固足以先事而功成矣。即所谓宽柔内思不报，无道之强也，岂待形气之助乎？若乃貌肃内荏，高气亢戾，多意倨迹，理不充分，业不一定，执志不果，此谓刚，复非强者也。是故君子欲必其行而违其貌。由是论之，强弱之分，不取于气色明矣。必也察志在观其履事乎？非定计于内而敏发于外，孰能称此强名乎哉？”子丰曰：“夫物有定名，而论有一至，是故有可一言而得其难极，虽千言之不能夺者，唯析理即实为得，不以滥丽说辞为贤也。然而世俗人聪达者寡，随声者众，持论无主，俯仰为资，因贵势而附从，托浮说以为定，不求之于本，不考之于理，故长溷殽言，而众莫能折其中，所以为口费而无得也。夫论辨者，贵其能别是非之理，非巧说之谓也。掌事要者，纳言而得理，此乃辨也，听者犹弗之察。辞气支离，取喻多端，弗较以类，理不应实，而听者因形饰伪，从赞然之。是所谓以巧辞多喻为辨，而莫识一言而别实者也。人皆欲割析分理，揆是真伪，固不知所以精之如自得，其为谬惑，莫之甚焉。是故举多败事，而寡特之智困于群丑也。夫聪者不可惑以淫声，明者不可眩以邪色。故有气色势者，佑德之半；无此二者，损德之半。叙作左氏传义。诘者曰：先生名奇，字子异，其先鲁人，即褒成君次儒第二子之后也。家于茂陵，以世学之门，未尝就远方异师也。唯兄君鱼，少从刘子骏受春秋左氏传，于讲业最名为精究其义。子骏曰：“自以才学弗若也。”其或访经传于子骏，辄曰：“幸问孔君鱼，吾已还从之资道矣。”由是大以春秋见称当世。王莽之末，君鱼避地至大河之西，以大将军窦融为家，常为上宾，从容以论道为事。是时先生年二十一矣。每与其兄议学，其兄谢服焉。及世祖即祚，君鱼乃仕，官至武都太守、关内侯，以清俭闻海内。先生雅好儒术，淡忽荣禄，不䫁从政。遂删撮左氏传之难者，集为义诘，发伏阐幽，赞明圣祖之道，以祛后学。著书未毕而早世不永。宗人子通痛其不遂，惜兹大训不行于世，乃校其篇目，各如本第，并序答问，凡三十一卷。将来君子傥肯游意，幸详录之焉。子丰善于经学，不好诸家书。鲍彦与子丰名齐而业殊，故谓子丰曰：“诸家书多，才辞莫过淮南也，读之令人断气，方自知为陋尔。”子丰曰：“试说其最工不可及者。”彦曰：“君子有酒，小人鼓缶，虽不可好，亦不可丑。”此语何如？”子丰曰：“不急尔。”彦曰：“且效作此语。”子丰曰：“君子乐宴，小人击拚，虽不足贵，亦不可贱。君子舞象，小人击壤，上化使然，又何足赏？吾能作数十曲，且无益于世，故不为尔。”鲍子于是屈而无辞。"
                }
            ]
        },
        {
            "name": "连丛子下第二十三",
            "paragraphs": [
                {
                    "paragraph": "连丛子下第二十三",
                    "type": 1
                },
                {
                    "paragraph": "元和二年三月，孝章皇帝东巡过鲁，幸阙里，以大牢祠圣师，作六代之乐。天子升庙西面，群臣在庭北面，皆再拜。天子进爵而后坐。乃召诸孔丈夫年二十以上者六十三人，临赐酒饭。子和自陈曰：“臣草莽所蔽，才非干时，行非绝伦，托备先圣遗嗣，世名学家。陛下误加拔擢，微臣兰台令史。会值车驾东巡，先礼圣师，猥以余福，惠及臣宗，诚非碎首所能报谢。”诏曰：“治何经？”对曰：“为诗书，颇涉礼传。”诏曰：“今日之会，宁于乡宗有光荣乎？”对曰：“非所敢当也。臣闻明王圣主，莫不尊师而贵道。今陛下尊臣祖之灵，贵臣祖之道，亲屈万乘，辱临弊里，此乃陛下所以崇圣也。若夫顾其遗嗣，得与群臣同受厘福，此乃陛下爱屋及乌，惠下之道，所以崇德作圣。臣宗弗与于光荣，非所敢承。”天子叹曰：“非圣者子孙，恶有斯言？”遂拜子和郎中，诏随车驾，赐孔氏男女钱帛。子和从还京师，遂校书东观。其年十二月，为临晋令。其友崔骃以其家卦林占之，谓为不吉，语子和曰：“盍辞乎？”答曰：“学不为人，仕不择官，所以为吉也。且卜以决疑，不疑何卜？吉㓙由人，而由卦林乎？”径往之官。三年秋八月，天子巡后土，登龙门，子和自请从行在所。天子识其状貌，燕见移时，赐帛十端而还。九月既望，寝疾浸不瘳，乃命其二子留葬焉。二子长曰长彦，年十有二；次曰季彦，年十岁。父之友西洛人姚进先有道，征不就，养志于家，长彦、季彦常受教焉。既除丧，则苦身劳力，以自衣食。家有先人遗书，兄弟相勉，讽诵不倦。于时蒲阪令汝南许君然造其宅，劝使归鲁，奉以车二乘。辞曰：“载柩而返，则遗父违命；舍墓而去，则心所不忍。”君然曰：“以孙就祖，于礼为得，䫁子无疑。”答曰：“若以死有知也，祖犹邻宗族焉。父独留此，不以极乎？吾其定矣。”遂还其车。于是甘贫味道，研精坟典，十余年间，会徒数百。故时人为之语曰：“鲁国孔氏好读经，兄弟讲诵皆可听。学士来者有声名，不过孔氏郍得成。”长彦颇随时为今学。季彦壹其家业，兼修史汉，不好诸家之书。华阴张太常问：“如何斯可谓备德君子？”季彦答曰：“性能沈邃，则不可测。志不在小，则不可度。砥厉廉隅，则不可越。行高体卑，则不可阶。兴事效业，与言俱立。舍己从善，不耻服人。交友以义，不慕势利。并立相下，不倡游言。若此，可谓备德矣。”张生曰：“不有孝弟忠信乎？”答曰：“别而论之，则应此条。总而目之，则曰孝弟忠信。”张生闻是言，喜而书之。鲁人有同岁上计而死者，欲为之服，问于季彦。季彦曰：“有恩好者，其缌乎？昔诸侯大夫共会事于王，及以君命同盟霸主，其死则皆有哭临之礼。今之上计，并觐天子，有交燕之欢，同名绨素，上纪先君，下录子弟，相敦以好，相厉以义。又数相往来，特有私亲，虽比之朋友，不亦可乎！”崔骃学于大学而粮乏，邓卫尉欲饩焉而未果。季彦年九岁，以其父命往见卫尉，曰：“夫言不在多，在于当理；施不在礼，期于救乏。崔生，臣父之执也，不幸而贫，公许赈之，言既当理矣。从来有曰“嘉贶未至，或欲礼之”，然后乃致乎？”答曰：“家物少，湏租入，当猥送之。”季彦曰：“公顾盻崔生，欲分禄以周其无，君之惠也。必欲待君租入然后猥致，则于崔生为赢。受人以自赢，非义，崔生所不为也。且今已乏矣，而方湏租入，是犹古人欲决江海以救牛蹄之鱼之类也。”邓公曰：“诺。”梁人取后妻，后妻杀夫，其子又杀之。季彦返鲁过梁，梁相曰：“此子当以大逆论。礼，继母如母，是杀毋也。”季彦曰：“言如母，则与亲毋不等，欲以义督之也。昔文姜与杀鲁桓，春秋去其姜氏”，传曰：“不称姜氏，绝不为亲，礼也。”绝不为亲，即凡人尔。且夫手杀重于知情，知情犹不得为亲，则此下手之时，母名绝矣。方知古义，是子宜以“非司寇而擅杀当之，不得为杀母而论以逆也。”梁相从之。弘农太守皇甫威明问仲渊曰：“吾闻孔氏自三父之后，能传祖之业者，常在于叔祖。今观连丛所记，信如所闻。然则伯季之后，弗克负荷矣。”答曰：“不然也。先君所以为业者，非唯经传而已，可以学则学，可以进则进，可以止则止，故曰“无可无不可”也。盖唯执行中庸，期于得道，非末嗣子孙所能及也。是以先父各取所能，能仕则仕，能学则学。自伯祖之子孙，世仕有位，季祖之子孙，或学或仕，或文或武，所统不壹。故学不稽古，仕无高官，文非俎豆，武非戢兵，不专故也。”皇甫曰：“如高明之言，是故弗克负荷已。”答曰：“伯之子孙今何其仕，季之子孙何所任，所以世得闻焉。且人之才性受天有分，若如君之论，则成王伯禽虽致泰平，皆当以不圣蒙弗克负荷之罪乎？”皇甫笑曰：“善。”既而或谓仲渊曰：“以古人推之，自可如皇甫之言尔，而子矜之何也？皇甫虽口与子，心实不与也。”答曰：“吾其然，然此君来言，颇欲相侵，故激至于此，岂曰得道由不获已也。”长孙尚书问季彦曰：“处士圣人之后也，岂知圣人之德恶乎齐？”答曰：“德行邈于世，智达秀于人，几于如此矣。”曰：“圣人者，必能闻于无声，见于无形，然后称圣尔。如处士所言，大贤则能为之。”季彦曰：“君之论宜若未之近也。夫有声故可得而听，有形故可得而见。若乃无声，虽师旷侧耳将何闻乎？无形，虽离娄并照将何睹乎？书曰：“惟狂克念作圣。”狂人思念道德，犹为圣人。圣人，大贤之清者也；贤人，中人之清者也。”孔大夫谓季彦曰：“今朝廷以下，四海之内，皆为章句内学，而君独治古义。治古义则不能不非章句内学，非章句内学，则危身之道也。独善固不容于世，今古义虽善，时世所废也，而独为之，必将有患，盍固已乎？”答曰：“君之此言，殆非所望也。君以为学，学知乎？学愚乎？”大夫曰：“学所以求知也。”季彦曰：“君频日闻吾说古义，一言辄再称善，善其使人知也。以为章句内学，迂诞不通，即使人愚也。今欲使吾释善善之知业，习迂诞不通之愚学，为人谋如此，于义何居？且君子立论，必析是非，以是易非，何伤之如？主上聪明睿知，不欲两闻其义，博览古今，择善从之，以广其圣乎？吾学不要禄，贵得正义尔。复以此受患，犹甘心焉。先圣遗训，壁出古文，临淮传义，可谓妙矣，而不在科策之例，世人固莫识其奇矣。斯业之所以不泯，赖吾家世世独修之也。今君猥为禄利之故，欲废先君之道，此殆非所望也。若从君言，是为先君正义灭于今日，将使来世达人见今文俗说，因嗤笑前圣。吾之力此，盖为先人也。物极则变，比百年之外，必当有明德君子，恨不与吾偕世者。”于是大夫怅然曰：“吾意实不及此，敢谢不敏。”杨太尉问季彦曰：“吾闻临晋君异才博闻，周洽群籍，而世不归大儒，何也？”答曰：“不为禄学故也。恶直丑正，实繁有徒，辨经说义，辄见增疾。但以所据者正，故众人不能害尔。免害为幸，何大儒之见归乎？”季彦见刘公，客适　有献鱼者，公孰视鱼，叹曰：“厚哉！天之于人也，生五榖以为食，育鸟兽以为之肴。”众坐佥曰：“诚如明公之教也。”季彦曰：“贱子愚意，𥩈与众君子不同，以为不如明公之教也。何者？万物之生，各禀天地，未必为人，人徒以知得而食焉。故孝经曰：“天地之性人为贵。”贵有知也。伏羲始尝草木可食者，一日而遇七十二毒，然后五榖乃形，非天本为人之生也。蚊蚋食人，蚓虫食土，非天故为蚊蚋生人，蚓虫生地也。知此不然，则五榖鸟兽之生，本不为人，可以为无疑矣。”公良久曰：“辨哉。”众坐默然。永初二年，季彦如京师，省宗人仲渊。是年夏，河南四县雨雹如棬杯，大者如斗，杀禽畜雉兔，折树木，秋苗尽。于是天子责躬省过，并令幽隐有道术之士，各得因变事极陈厥故。季彦与仲渊说道其意状，曰：“此阴乘阳也。贵臣擅权，母后党盛，多致此异，然乃汉家之所大忌也。”于时下邳长孙子逸止仲渊第，闻是言也，心善之，因见上说焉。上召季彦，季彦见于德阳殿，陈其事，如与仲渊言也。曰：“陛下增修圣德，虑此二者而已矣。夫物之相感，各以类推，其甚者必有山崩地震，白气相因，其事不可尽论。往者延平之中，邓后称制，而东垣巨屋山大崩，声动安邑，即前事之验者。”帝默然，左右皆不善其言。季彦闻之曰：“吾岂容媚势臣而欺天子乎？”后子逸相鲁，举季彦孝廉，固辞不就。会遭兄长彦忧，遂止乎家。季彦为人谦退爱厚，简而不华，终不以荣利变其恬然之志。见不义而富贵者，视之如仆隶。其下笔则典诰成章，吐言必正名务理，故每所交游，莫不推先以为楷则也。年四十有九，延光三年十一月丁丑卒。"
                }
            ]
        }
    ]
}