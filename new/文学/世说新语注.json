{
    "name": "世说新语注",
    "author": "南朝宋·刘义庆撰，南朝梁·刘峻注",
    "loadChapterCount": 1,
    "hasZhushu": true,
    "chapters": [
        {
            "name": "刻世说新语序",
            "paragraphs": [
                {
                    "paragraph": "刻世说新语序",
                    "type": 1
                },
                {
                    "paragraph": "吴郡袁褧撰",
                    "zhushu": ""
                },
                {
                    "paragraph": "尝攷载记所述晋人话言，简约玄澹，尔雅有韵。世言江左善清谈，今阅《新语》，信乎其言之也。临川撰为此书，采掇综叙，明畼不繁；孝标所注，能收录诸家小史，分释其义。诂训之赏，见于高似孙《纬略》。余家藏宋本，是放翁校刋本。谢湖躬耕之暇，毛披心寄，自谓可观，爰付梓人，传之同好。",
                    "zhushu": ""
                },
                {
                    "paragraph": "因叹昔人论司马氏之祚亡于清谈，斯言也无乃过甚矣乎？竹林之俦，希慕沂乐；䔵亭之集，咏歌尧风；陶荆州之勤敏，谢东山之恬镇；解《庄》《易》，则辅嗣、平叔擅其宗；析𣑽言，则道林、法深领其乘。或词冷而趣远，或事𤨏而意奥，风旨各殊，人有兴托。王茂弘、祖士雅之流，才通气峻，心翼王室，又斑斑载诸册简。是可非之者哉？《诗》不云乎，“济济多士，文王以宁。”余以琅琊王之渡江，诸贤弘賛之力为多，非强说也。",
                    "zhushu": ""
                },
                {
                    "paragraph": "夫诸晤言，率遇藻裁，遂为终身品目，故𩔗以标格相高。玄虚成习，一时雅尚，有东京厨俊之流风焉。然旷达拓落，滥觞莫拯，取讥世教，抚卷惜之。此于诸贤，不无遗憾焉耳矣。刻成，序之。嘉靖乙未岁立秋日也。",
                    "zhushu": ""
                }
            ]
        },
        {
            "name": "德行第一",
            "paragraphs": [
                {
                    "paragraph": "德行第一",
                    "type": 1
                },
                {
                    "paragraph": "陈仲举言为士则，行为世范，登车揽辔，有澄清天下之志。",
                    "zhushu": "汝南先贤传曰：陈蕃，字仲举，汝南平舆人。有室荒芜不扫除，曰：大丈夫当为国家扫天下。值汉桓之末，阉竖用事，外戚豪横。及拜太傅，与大将军窦武谋诛宦官，反为所害。"
                },
                {
                    "paragraph": "为豫章太守，",
                    "zhushu": "海内先贤传曰：蕃为尚书，以忠正忤贵戚，不得在台，迁豫章太守。"
                },
                {
                    "paragraph": "至，便问徐孺子所在，欲先看之。",
                    "zhushu": "谢承后汉书曰：徐稚字孺子，豫章南昌人。清妙高跱，超世绝俗。前后为诸公所辟，虽不就，及其死，万里赴吊。常预炙鸡一只，以绵渍酒中，暴乾以褁鸡，径到所赴蒙隧外，以水渍绵，斗米饭，白茅为藉，以鸡置前。酹酒毕，留谒即去，不见丧主。"
                },
                {
                    "paragraph": "主簿白：“群情欲府君先入廨。”陈曰：“武王式商容之闾，席不暇煗。",
                    "zhushu": "许叔重曰：商容，殷之贤人，老子师也。车上跽曰式。"
                },
                {
                    "paragraph": "吾之礼贤，有何不可？”",
                    "zhushu": "袁宏汉纪曰：蕃在豫章，为稚独设一榻，去则悬之，见礼如此。"
                },
                {
                    "paragraph": "周子居常云：“吾时月不见黄叔度，则鄙吝之心已复生矣。”",
                    "zhushu": "子居别见。典略曰：黄宪，字叔度，汝南慎阳人。时论者咸云“颜子复生”。而族出孤鄙，父为牛医。颍川荀季和执宪手曰：足下，吾师范也。后见袁奉高曰：卿国有颜子，宁知之乎？奉高曰：卿见吾叔度邪？戴良少所服下，见宪则自降薄，怅然若有所失。母问：汝何不乐乎？复从牛医儿所来邪？良曰：瞻之在前，忽焉在后，所谓良之师也。"
                },
                {
                    "paragraph": "郭林宗至汝南，造袁奉高，",
                    "zhushu": "续汉书曰：郭泰字林宗，太原介休人。泰少孤，年二十。行学至城阜屈伯彦精庐，乏食，衣不盖形，而处约味道，不改其乐。李元礼一见称之曰：吾见士多矣，无如林宗者也。及卒，蔡伯喈为作碑曰：吾为人作铭，未尝不有惭容，唯为郭有道碑颂无愧耳。初，以有道君子征。泰曰：吾观乾象人事，天之所废，不可支也。遂辞以疾。汝南先贤传曰：袁宏字奉高，慎阳人。友黄叔度于童齿，荐陈仲举于家巷。辟大尉掾，卒。"
                },
                {
                    "paragraph": "车不停轨，鸾不辍轭。诣黄叔度，乃弥日信宿。人问其故，林宗曰：“叔度汪汪如万顷之陂，澄之不清，扰之不浊，其器深广，难测量也。”",
                    "zhushu": "泰别传曰：薛恭祖问之，泰曰：奉高之器，譬诸泛滥，虽清易挹也。"
                },
                {
                    "paragraph": "李元礼风格秀整，高自标持，欲以天下名教是非为己任。",
                    "zhushu": "薛莹后汉书曰：李膺字元礼，颍川襄城人。抗志清妙，有文武俊才。迁司隶校尉，为党事自杀。"
                },
                {
                    "paragraph": "后进之士有升其堂者，皆以为登龙门。",
                    "zhushu": "三秦记曰：龙门，一名河津，去长安九百里。水悬绝，龟鱼之属莫能上，上则化为龙矣。"
                },
                {
                    "paragraph": "李元礼尝叹荀淑、钟皓",
                    "zhushu": "先贤行状曰：荀淑字季和，颍川颍阴人也。所拔韦褐刍牧之中，执案刀笔之吏，皆为英彦。举方正，补朗陵侯相，所在流化。钟皓字季明，颍川长社人。父祖至德著名，皓高风承世，除林虑长，不之官。人位不足，天爵有余。"
                },
                {
                    "paragraph": "曰：“荀君清识难尚，钟君至德可师。”",
                    "zhushu": "海内先贤传曰：颍川先軰为海内所师者：定陵陈稚叔、颍阴荀淑、长社钟皓。少府李膺宗此三君，常言：荀君清识难尚，陈、钟至德可师。"
                },
                {
                    "paragraph": "陈太丘诣荀朗陵，贫俭无仆役，",
                    "zhushu": "陈寔传曰：寔字仲弓，颍川许昌人。为闻喜令、太丘长风化宣流。"
                },
                {
                    "paragraph": "乃使元方将车，",
                    "zhushu": "先贤行状曰：陈纪，字元方，寔长子也。至德绝俗，与寔高名并著，而弟谌又配之。每宰府辟召，羔鴈成群，世号“三君”，百城皆图画。"
                },
                {
                    "paragraph": "季方持杖后从。长文尚小，载箸车中。既至，荀使叔慈应门，慈明行酒，余六龙下食，",
                    "zhushu": "张璠汉纪曰：淑有八子：俭、鲲、靖、焘、汪、爽、肃、敷。淑居西豪里，县令范康曰：昔高阳氏有才子八人。遂署其里为高阳里，时人号曰八龙。"
                },
                {
                    "paragraph": "文若亦小，坐箸䣛前。于时太史奏：“真人东行。”",
                    "zhushu": "檀道鸾续晋阳秋曰：陈仲弓从诸子姪造荀父子，于时德星聚，太史奏：五百里贤人聚。"
                },
                {
                    "paragraph": "客有问陈季方：",
                    "zhushu": "海内先贤传曰：陈谌字季方，寔少子也。才识博达。公车征，不就。"
                },
                {
                    "paragraph": "“足下家君太丘有何功德，而荷天下重名？”季方曰：“吾家君譬如桂树生泰山之阿，上有万仞之高，下有不测之深；上为甘露所霑，下为渊泉所润。当斯之时，桂树焉知泰山之高，渊泉之深，不知有功德与无也！”",
                    "zhushu": ""
                },
                {
                    "paragraph": "陈元方子长文有英才，",
                    "zhushu": "魏书曰：陈群字长文。祖寔尝谓宗人曰：此儿必兴吾宗。及长，有识度。其所善，皆父党。"
                },
                {
                    "paragraph": "与季方子孝先，",
                    "zhushu": "陈氏谱曰：谌子忠，字孝先。州辟不就。"
                },
                {
                    "paragraph": "各论其父功德，争之不能决，咨于太丘。太丘曰：“元方难为兄，季方难为弟。”",
                    "zhushu": "一作元方难为弟，季方难为兄。"
                },
                {
                    "paragraph": "荀巨伯远看友人疾，",
                    "zhushu": "荀氏家传曰：巨伯，汉桓帝时人也，亦出颍川。未详其始末。"
                },
                {
                    "paragraph": "值胡贼攻郡，友人语巨伯曰：“吾今死矣，子可去。”巨伯曰：“远来相视，子令吾去，败义以求生，岂荀巨伯所行邪？”贼既至，谓巨伯曰：“大军至，一郡尽空，汝何男子，而敢独止？”巨伯曰：“友人有疾，不忍委之，宁以我身代友人命。”贼相谓曰：“我軰无义之人，而入有义之国。”遂班军而还，一郡并获全。",
                    "zhushu": ""
                },
                {
                    "paragraph": "华歆遇子弟甚整，虽闲室之内，严若朝典。",
                    "zhushu": "魏志曰：歆字子鱼，平原高唐人。魏略曰：灵帝时，与北海邴原、管宁俱游学相善。时号三人为一龙，谓歆为龙头，宁为龙腹，原为龙尾。"
                },
                {
                    "paragraph": "陈元方兄弟恣柔爱之道，而二门之里，两不失雍熙之轨焉。",
                    "zhushu": ""
                },
                {
                    "paragraph": "管宁、华歆共园中锄菜，",
                    "zhushu": "传子曰：宁，字㓜安，北海朱虚人，齐相管仲之后也。"
                },
                {
                    "paragraph": "见地有片金，管挥锄与瓦石不异，华捉而掷去之。又尝同席读书，有乘轩冕过门者，宁读如故，歆废书出看。宁割席分坐曰：“子非吾友也。”",
                    "zhushu": "魏略曰：宁少恬静，常笑邴原华子鱼有仕宦意。及歆为司徒，上书让宁，宁闻之笑曰：子鱼本欲作老吏，故荣之耳。"
                },
                {
                    "paragraph": "王朗每以识度推华歆。",
                    "zhushu": "魏书曰：朗字景兴，东海郯人，魏司徒。"
                },
                {
                    "paragraph": "歆蜡日，",
                    "zhushu": "礼记曰：天子大蜡八，伊耆氏始为蜡。蜡，索也。岁十二月，合聚万物而索飨之。五经要义曰：三代名腊，夏曰嘉平，殷曰清祀，周曰大蜡，总谓之腊。晋博士张亮议曰：蜡者，合聚百物索飨之，岁终休老息民也。腊者，祭宗庙五祀。传曰：腊，接也，祭则新故交接也。秦、汉已来，腊之明日为祝岁，古之遗语也。"
                },
                {
                    "paragraph": "尝集子姪燕饮，王亦学之。有人向张华说此事，张曰：“王之学华，皆是形骸之外，去之所以更远。”",
                    "zhushu": "王隐晋书曰：张华字茂先，范阳人也。累迁司空，而为赵王伦所害。"
                },
                {
                    "paragraph": "华歆、王朗俱乘船避难，有一人欲依附，歆辄难之。朗曰：“幸尚宽，何为不可。”后贼追至，王欲舍所携人。歆曰：“本所以疑，正为此耳。既已纳其自托，宁可以急相弃邪？”遂携拯如初。世以此定华、王之优劣。",
                    "zhushu": "华峤谱叙曰：歆为下邽令。汉室方乱，乃与同志士郑太等六七人避世。自武闗出，道遇一丈夫独行，愿得与俱。皆哀许之。歆独曰：不可。今在危险中，祸福患害，义犹一也。今无故受之，不知其义，若有进退，可中弃乎？众不忍，卒与俱行。此丈夫中道堕井，皆欲弃之。歆乃曰：已与俱矣，弃之不义。卒共还出之而后别。"
                },
                {
                    "paragraph": "王祥事后母朱夫人甚谨。",
                    "zhushu": "晋诸公赞曰：祥字休征，琅邪临沂人。祥世家曰：祥父融，娶高平薛氏，生祥；继室以庐江朱氏，生览。晋阳秋曰：后母数谮祥，屡以非理使祥，弟览辄与祥俱。又虐使祥妇，览妻亦趋而共之。母患，方盛寒氷冻，母欲生鱼，祥解衣，将剖氷求之，会有处氷小解，鱼出。萧广济孝子传曰：祥后母忽欲黄雀炙，祥念难卒致。须臾，有数十黄雀飞入其幕。母之所须，必自奔走，无不得焉。其诚至如此。"
                },
                {
                    "paragraph": "家有一李树，结子殊好，母恒使守之。时风雨忽至，祥抱树而泣。",
                    "zhushu": "萧广济孝子传曰：祥后母庭中有李，始结子，使祥昼视鸟雀，夜则趋鼠。一夜，风雨大至，祥抱泣至晓，母见之恻然。"
                },
                {
                    "paragraph": "祥尝在别床眠，母自往暗斫之。值祥私起，空斫得被。既还，知母憾之不巳，因跪前请死。母于是感悟，爱之如己子。",
                    "zhushu": "虞预晋书曰：祥以后母故，陵迟不仕。年向六十，刺史吕虔檄为别驾，时人歌之曰：海、沂之康，寔赖王祥，邦国不空，别驾之功。累迁太保。"
                },
                {
                    "paragraph": "晋文王称阮嗣宗至慎，每与之言，言皆𤣥远，未尝臧否人物。",
                    "zhushu": "魏书曰：文王讳昭，字子上，宣帝第二子也。魏氏春秋曰：阮籍，字嗣宗，陈留尉氏人，阮瑀子也。宏达不羁，不拘礼俗。兖州刺史王昶请与相见，终日不得与言。昶愧叹之，自以不能测也。口不论事，自然高迈。李康家诫曰：昔尝侍坐于先帝，时有三长史俱见。临辞出，上曰：为官长当清、当慎、当勤，修此三者，何患不治乎？并受诏。上顾谓吾等曰：必不得已而去，于斯三者何先？或对曰：清固为本。复问吾，吾对曰：清慎之道，相须而成，必不得已，慎乃为大。上曰：卿言得之矣，可举近世能慎者谁乎？吾乃举故太尉苟景倩、尚书董仲达、仆射王公仲。上曰：此诸人者，温恭朝夕，执事有恪，亦各其慎也。然天下之至慎者，其唯阮嗣宗乎！每与之言，言及𤣥远，而未尝评论时事，臧否人物，可谓至慎乎！"
                },
                {
                    "paragraph": "王戎云：“与嵇康居二十年，未尝见其喜愠之色。”",
                    "zhushu": "康集叙曰：康字叔夜，谯国铚人。王隐晋书曰：嵇本姓奚，其先避怨徙上虞，移谯国铚县。以出自会稽，取国一支，音同本奚焉。虞预晋书曰：铚有嵇山，家于其侧，因氏焉。康别传曰：康性含垢藏瑕，爱恶不争于怀，喜怒不寄于颜。所知王濬冲在襄城，面数百，未尝见其疾声朱颜。此亦方中之美范，人伦之胜业也。文章叙录曰：康以魏长乐亭主壻迁郎中，拜中散大夫。"
                },
                {
                    "paragraph": "王戎、和峤同时遭大丧，俱以孝称。王鸡骨支床，和哭泣备礼。",
                    "zhushu": "晋诸公赞曰：戎字濬冲，琅邪人，太保祥宗族也。文皇帝辅政，钟会荐之曰：裴楷清通，王戎简要。即俱辟为掾。晋践阼，累迁荆州刺史，以平吴功，封安丰侯。晋阳秋曰：戎为豫州刺史，遭母忧。性至孝，不拘礼制，饮酒食肉，或观棋奕，而容貌毁悴，杖而后起。时汝南和峤，亦名士也，以礼法自持，处大忧，量米而食，然顦顇哀毁，不逮戎也。"
                },
                {
                    "paragraph": "武帝谓刘仲雄曰：",
                    "zhushu": "王隐晋书曰：刘毅字仲雄，东莱掖人，汉城阳景王后也。亮直清方，见有不善，必评论之，王公大人望风惮之。侨居阳平，太守杜恕致为功曹，沙汰郡吏三百余人。三魏佥曰：但闻刘功曹，不闻杜府君。累迁尚书司隷校尉。"
                },
                {
                    "paragraph": "“卿数省王和不？闻和哀苦过礼，使人忧之。”仲雄曰：“和峤虽备礼，神气不损；王戎虽不备礼，而哀毁骨立。臣以和峤生孝，王戎死孝。陛下不应忧峤，而应忧戎。”",
                    "zhushu": "晋阳秋曰：世祖及时谈，以此贵戎也。"
                },
                {
                    "paragraph": "梁王、赵王，",
                    "zhushu": "朱凤晋书曰：宣帝张夫人生梁孝王彤，字子徽，位至太宰。桓夫人生赵王伦，字子彛，位至相国。"
                },
                {
                    "paragraph": "国之近属，贵重当时。裴令公",
                    "zhushu": "晋诸公赞曰：裴楷字叔则，河东闻喜人，司空秀之从弟也。父徽，冀州刺史，有俊识。楷特精易义，累迁河南尹、中书令，卒。"
                },
                {
                    "paragraph": "岁请二国租钱数百万，以恤中表之贫者。或讥之曰：“何以乞物行惠？”裴曰：“损有余，补不足，天之道也。”",
                    "zhushu": "名士传曰：楷行己取与，任心而动，毁誉虽至，处之晏然，皆此类。"
                },
                {
                    "paragraph": "王戎云：“太保居在正始中，不在能言之流。及与之言，理中清远，将无以德掩其言。”",
                    "zhushu": "晋阳秋曰：祥少有美德行。"
                },
                {
                    "paragraph": "王安丰遭艰，至性过人，裴令往吊之曰：“若使一恸果能伤人，濬冲必不免灭性之讥。”",
                    "zhushu": "曲礼曰：居丧之礼，毁濬不形，视听不衰，不胜丧，乃比于不慈不孝。孝经曰：毁不灭性，圣人之教也。"
                },
                {
                    "paragraph": "王戎父浑，有令名，官至凉州刺史。",
                    "zhushu": "世语曰：浑字长原，有才望，历尚书、凉州刺史。"
                },
                {
                    "paragraph": "浑薨，所历九郡义故，怀其德惠，相率致赙数百万，戎悉不受。",
                    "zhushu": "虞预晋书曰：戎由是显名。"
                },
                {
                    "paragraph": "刘道真尝为徒，",
                    "zhushu": "晋百官名曰：刘寳字道真，高平人。徒，罪役作者。"
                },
                {
                    "paragraph": "扶风王骏",
                    "zhushu": "虞预晋书曰：骏字子臧，宣帝第十七子，好学至孝。晋诸公赞曰：骏八岁为散骑常侍，侍魏齐王讲。晋受禅，封扶风王，镇闗中，为政最美。薨，赠武王。西土思之，但见其碑赞者，皆拜之而泣。其遗爱如此。"
                },
                {
                    "paragraph": "以五百疋布赎之，既而用为从事中郎，当时以为美事。",
                    "zhushu": ""
                },
                {
                    "paragraph": "王平子、胡母彦国诸人，皆以任放为达，或有祼体者。",
                    "zhushu": "晋诸公赞曰：王澄字平子，有达识。荆州刺史永嘉流人名曰：胡母辅之，字彦国，泰山奉高人，湘州刺史王隐晋书曰：魏末，阮籍嗜酒荒放，露头散发，裸袒箕踞。其后贵游子弟阮瞻、王澄、谢鲲、胡母辅之之徒，皆祖述于籍，谓得大道之本。故去巾帻，脱衣服，露丑恶，同禽兽。甚者名之为通，次者名之为达也。"
                },
                {
                    "paragraph": "乐广笑曰：“名教中自有乐地，何为乃尔也！”",
                    "zhushu": ""
                },
                {
                    "paragraph": "郗公值永嘉丧乱，在乡里甚竆馁。乡人以公名德，传共饴之。公常携兄子迈及外生周翼二小儿往食，乡人曰：“各自饥困，以君之贤，欲共济君耳，恐不能兼有所存。”公于是独往食，辄含饭箸两颊边，还，吐与二儿。后并得存，同过江。",
                    "zhushu": "郗鉴别传曰：鉴字道徽，高平金乡人，汉御史大夫郗虑后也。少有体正，躭思经籍，以儒雅著名。永嘉未，天下大乱，饥馑相望，冠带以下，皆割己之资供鉴。元皇征为领军，迁司空、太尉。中兴书曰：鉴兄子迈，字思远，有干世才畧，累迁少府、中䕶军。"
                },
                {
                    "paragraph": "郗公亡，翼为剡县，解职归，席苫于公灵床头，心丧终三年。",
                    "zhushu": "周氏谱曰：翼字子卿，陈郡人。祖奕，上谷太守。父优，车骑咨议，历剡令、青州刺史、少府卿。六十四而卒。"
                },
                {
                    "paragraph": "顾荣在洛阳，尝应人请，觉行炙人有欲炙之色，因辍已施焉。同坐嗤之。荣曰：“岂有终日执之，而不知其味者乎？”后遭乱渡江，每经危急，常有一人左右己，问其所以，乃受炙人也。",
                    "zhushu": "文士传曰：荣字彦先，吴郡人。其先越王勾践之支庶，封于顾邑，子孙遂氏焉，世为呉著姓。大父雍，吴丞相。父穆，宜都太守。荣少朗俊机警，风颖标彻，历廷尉正。曾在省与同僚共饮，见行炙者有异于常仆，乃割炙以噉之。后赵王伦篡位，其子为中领军，逼用荣为长史。及伦诛，荣亦被执，凡受戮等軰十有余人。或有救荣者，问其故，曰：某省中受炙臣也。荣乃悟而叹日：一餐之惠，恩今不忘，古人岂虚言哉！"
                },
                {
                    "paragraph": "祖光禄少孤贫，性至孝，常自为母炊㸑作食。",
                    "zhushu": "王隐晋书曰：祖纳字士言，范阳遒人，九世孝廉。纳诸母三兄，最治行操，能清言，历太子中庶子、廷尉卿，避地江南，温峤荐为光禄大夫。"
                },
                {
                    "paragraph": "王平北闻其佳名，以两婢饷之，因取为中郎。",
                    "zhushu": "王乂别传曰：乂字叔元，琅邪临沂人。时蜀新平，二将作乱，文帝西之长安，乃征为相国司马，迁大尚书、出督幽州诸军事、平北将军。"
                },
                {
                    "paragraph": "有人戏之者曰：“奴价倍婢。”祖云：“百里奚亦何必轻于五羖之皮邪？”",
                    "zhushu": "楚国先贤传曰：百里奚字井伯，楚国人。少仕于虞为大夫。晋欲假道于虞以伐虢，谏而不听，奚乃去之。说苑曰：秦穆公使贾人载盐于虞，诸贾人买百里奚以五羊皮。穆公观盐，怪其牛肥，问其故，对曰：饮食以时，使之不㬥，是以肥也。公令有司沐浴衣冠之。公孙支让其卿位，号曰五羖大夫。"
                },
                {
                    "paragraph": "周镇罢临川郡还都，未及上，住泊青溪渚，",
                    "zhushu": "永嘉流人名曰：镇字康时，陈留尉氏人也。祖父和，故安令。父震，司空长史。中兴书曰：镇清约寡欲，所在有异绩。"
                },
                {
                    "paragraph": "王丞相往看之。",
                    "zhushu": "丞相别传曰：王导字茂𢎞，琅邪人。祖览，以德行称。父裁，侍御史。导少知名，家世贫约，恬畼乐道，未尝以风尘经怀也。"
                },
                {
                    "paragraph": "时夏月，㬥雨卒至，舫至狭小，而又大漏，殆无复坐处。王曰：“胡威之清，何以过此？”即启用为吴兴郡。",
                    "zhushu": "晋阳秋曰：胡威字伯虎，淮南人。父质，以忠清显。质为荆州，威自京师往省之，及告归，质赐威绢一匹。威跪曰：大人清高，于何得此？质曰：是吾奉禒之余，故以为汝粮耳。威受而去。毎至客舍，自放驴取樵㸑炊。食毕，复随旅进道。质帐下都督阴赍粮要之，因与为伴。每事相助经营之，又进少饭，威疑之，密诱问之，乃知都督也。谢而遣之。后以白质，质杖都督一百，除其吏名。父子清慎如此。及威为徐州，世祖赐见，与论边事及平生。帝叹其父清，因谓威曰：卿清孰与父？对曰：臣清不如也。帝曰：何以为胜汝邪？对曰：臣父清畏人知，臣清畏人不知，是以不如远矣。"
                },
                {
                    "paragraph": "邓攸始避难，于道中弃己子，全弟子。",
                    "zhushu": "晋阳秋曰：攸字伯道，平阳襄陵人。七岁丧父母及祖父母，持重九年。性清慎平简。邓粲晋纪曰：永嘉中，攸为石勒所获，召见，立幕下与语，说之，坐而饭焉。攸车所止，与胡人邻毂，胡人失火烧车营，勒吏案问胡，胡诬攸。攸度不可与争，乃曰：向为老姥作粥，失火延逸，罪应万死。勒知遣之。所诬胡厚德攸，遗其驴马䕶送令得逸。王隐晋书曰：攸以路远，斫坏车，以牛马负妻子以叛。贼又掠其牛马。攸语妻曰：吾弟早亡，唯有遗民。今当步走，儋两儿尽死，不如弃己儿，抱遗民。吾后犹当有儿。妇从之。中兴书曰：攸弃儿于草中，儿啼呼追之，至莫复及。攸明日繋儿于树而去，遂渡江，至尚书左仆射，卒。弟子绥服攸齐衰三年。"
                },
                {
                    "paragraph": "既过江，取一妾，甚宠爱。历年后，讯其所由，妾具说是北人遭乱，忆父母姓名，乃攸之甥也。攸素有德业，言行无玷，闻之哀恨终身，遂不复畜妾。",
                    "zhushu": ""
                },
                {
                    "paragraph": "王长豫为人谨顺，事亲尽色养之孝。",
                    "zhushu": "中兴书曰：王悦子长豫，丞相导长子也。仕至中书侍郎。"
                },
                {
                    "paragraph": "丞相见长豫辄喜，见敬豫辄嗔。",
                    "zhushu": "文字志曰：王恬字敬豫，导次子也。少卓荦不羁，疾学尚武，不为导所重。至中军将军。多才艺，善隷书，与济阳江彪以善奕闻。"
                },
                {
                    "paragraph": "长豫与丞相语，恒以慎密为端。丞相还台，及未行，尝不送至车后。恒与曹夫人倂当箱箧。长豫亡后，丞相还台，登车后，哭至台门。曹夫人作簏，封而不忍开。",
                    "zhushu": "王氏谱曰：导娶彭城曹韶女，名淑。"
                },
                {
                    "paragraph": "桓常侍闻人道深公者，辄曰：“此公既有宿名，加先达知称，又与先人至交，不宜说之。”",
                    "zhushu": "桓彛别传曰：彛字茂伦，谯国龙亢人，汉五更桓荣十世孙也。父颕，有高名。彛少孤，识鉴明朗，避乱渡江，累迁散骑常侍。僧法深，不知其俗姓，盖衣冠之𦙍也。道徽高扇，誉播山东，为中州刘公弟子。值永嘉乱，投迹杨土，居止京邑，内持法纲，外允具瞻，𢎞道之法师也。以业慈清净，而不耐风尘，考室剡县东二百里𡵙山中，同游十余人，高栖浩然。支道林宗其风范，与高丽道人书，称其德行。年七十有九，终于山中也。"
                },
                {
                    "paragraph": "庾公乘马有的卢，",
                    "zhushu": "晋阳秋曰：庾亮字元规，颍川鄢陵人，明穆皇后长兄也。渊雅有德量，时人方之夏侯太初、陈长文之伦。侍从父琛，避地会稽，端拱嶷然，郡人严惮之。觐接之者，数人而已。累迁征西大将军、荆州刺史。伯乐相马经曰：马白頟入口至齿者，名曰榆鴈，一名的卢。奴乘客死，主乘弃市，凶马也。"
                },
                {
                    "paragraph": "或语令卖去。",
                    "zhushu": "语林曰：殷浩劝公卖马。"
                },
                {
                    "paragraph": "庾云：“卖之，必有买者，即复害其生，宁可不安已而移于他人哉？昔孙叔敖杀两头蛇以为后人，古之美谈，",
                    "zhushu": "贾谊新书曰：孙叔敖为儿时，出道上，见两头蛇，杀而埋之。归见其母，泣。问其故，对曰：夫见两头蛇者，必死。今出见之，故尔。母曰：蛇今安在？对曰：恐后人见，杀而埋之矣。母曰：夫有阴德，必有阳报，尔无忧也。后遂兴于楚朝，及长，为楚令尹。"
                },
                {
                    "paragraph": "效之，不亦达乎？”",
                    "zhushu": ""
                },
                {
                    "paragraph": "阮光禒在剡，曾有好车，借者无不皆给。有人葬母，意欲借而不敢言。阮后闻之，叹曰：“吾有车，而使人不敢借，何以车为？”遂焚之。",
                    "zhushu": "阮光禒别传曰：裕字思旷，陈留尉氏人。祖畧，齐国内史。父顗，汝南太守。裕淹通有理识，累迁侍中。以疾筑室会稽剡山。征金紫光禒大夫，不就。年六十一卒。"
                },
                {
                    "paragraph": "谢奕作剡令，",
                    "zhushu": "中兴书曰：谢奕字无奕，陈郡阳夏人。祖衡，太子少传。父裒，吏部尚书。奕少有器鉴，辟太尉掾、剡令，累迁豫州刺史。"
                },
                {
                    "paragraph": "有一老翁犯法，谢以醇酒罚之，乃至过醉而犹未已。太傅时年七八岁，著青布绔，在兄䣛边坐，谏曰：“阿兄，老翁可念，何可作此？”奕于是改容曰：“阿奴欲放去邪？”遂遣之。",
                    "zhushu": ""
                },
                {
                    "paragraph": "谢太傅绝重褚公，常称：“褚季野虽不言，而四时之气亦备。”",
                    "zhushu": "文字志曰：谢安，字安石，奕弟也。世有学行，安𢎞粹通远，温雅融畼。桓彛见其四岁，时称之曰：此儿风神秀彻，当继踪王东海。善行书。累迁太保、录尚书事，赠太傅。晋阳秋曰：褚裒字季野，河南阳翟人，祖䂮，安东将军。父治，武昌太守。裒少有简贵之风，冲默之称。累迁江、兖二州刺史，赠侍中、太傅。"
                },
                {
                    "paragraph": "刘尹在郡，临终绵惙，闻阁下祀神鼓舞，正色曰：“莫得淫祀。”",
                    "zhushu": "刘尹别传曰：惔字真长，沛国萧人也。汉氏之后，真长有雅裁，虽荜门陋巷，晏如也。历司徒左长史、侍中、丹阳尹。为政务镇静信诚，风尘不能移也。"
                },
                {
                    "paragraph": "外请杀车中牛祭神。真长答曰：“丘之祷久矣，勿复为烦。”",
                    "zhushu": "包氏论语曰：祷，请也。孔安国曰：孔子素行合于神明，故曰“丘之祷久矣”。"
                },
                {
                    "paragraph": "谢公夫人教儿，问太傅：“那得初不见君教儿？”答曰：“我常自教儿。”",
                    "zhushu": "谢氏谱曰：安娶沛国刘耽女。按：太尉刘子真清洁有志操，行己以礼。而二子不才，并渎货致罪。子真坐免官。客曰：子奚不训导之？子真曰：吾之行事，是其耳目所闻见，而不放效，岂严训所变邪？安石之旨，同子真之意也。"
                },
                {
                    "paragraph": "晋简文为抚军时，",
                    "zhushu": "续晋阳秋曰：帝讳昱，字道万，中宗少子也。仁闻有智度。穆帝㓜冲，以抚军辅政。大司马桓温废海西公而立帝，在位三年而崩。"
                },
                {
                    "paragraph": "所坐床上尘不听拂，见鼠行迹，视以为佳。有叅军见鼠白日行，以手板批杀之，抚军意色不说。门下起弹，教曰：“鼠被害，尚不能忘怀；今复以鼠损人，无乃不可乎？”",
                    "zhushu": ""
                },
                {
                    "paragraph": "范宣年八岁，后园挑菜，误伤指，大啼。人问：“痛邪？”答曰：“非为痛，身体发肤，不敢毁伤，是以啼耳。”",
                    "zhushu": "宣别传曰：宣字子宣，陈留人，汉莱芜长范丹后也。年十岁能诵诗书，儿童时手伤改容，家人以其年幼，皆异之。征太学博士、散骑常侍，一无所就。年五十四卒。"
                },
                {
                    "paragraph": "宣洁行廉约，韩豫章遗绢百匹，不受。",
                    "zhushu": "中兴书曰：宣家至贫，罕交人事。豫章太守殷羡见宣茅茨不完，欲为改室，宣固辞。羡爱之，以宣贫，加年饥疾疫，厚饷给之，宣又不受。续晋阳秋曰：韩伯字康伯，颍川人。好学，善言理。历豫章太守、领军将军。"
                },
                {
                    "paragraph": "减五十匹，复不受。如是减半，遂至一匹，既终不受。韩后与范同载，就车中裂二丈与范云：“人宁可使妇无㡓邪？”范笑而受之。",
                    "zhushu": ""
                },
                {
                    "paragraph": "王子敬病笃，道家上章应首过，问子敬：“由来有何异同得失？”子敬云：“不觉有余事，唯忆与郗家离婚。”",
                    "zhushu": "王氏谱曰：献之娶高平郗昙女，名道茂，后离婚。献之别传曰：祖父旷，淮南太守。父羲之，右将军。咸宁中，诏尚余姚公主，迁中书令，卒。"
                },
                {
                    "paragraph": "殷仲堪既为荆州，值水，俭食，常五盌盘，外无余肴。饭粒脱落盘席闲，辄拾以噉之。虽欲率物，亦缘其性真素。每语子弟云：“勿以我受任方州，云我豁平昔时意，今吾处之不易。贫者士之常，焉得登枝而捐其本？尔曹其存之。”",
                    "zhushu": "晋安帝纪曰：仲堪，陈郡人，太常融孙也。车骑将军谢𤣥请为长史，孝武说之，俄为黄门侍郎。自杀袁悦之后，上深为晏驾后计，故先出王恭为北蕃。荆州刺史王忱死，乃中诏用仲堪代焉。"
                },
                {
                    "paragraph": "初，桓南郡、杨广共说殷荆州，宜夺殷觊南蛮以自树。",
                    "zhushu": "桓𤣥别传曰：𤣥字敬道，谯国龙亢人，大司马温少子也。㓜童中，温甚爱之。临终命以为嗣。年七岁，袭封南郡公，拜太子洗马、义兴太守。不得志，少时去职，归其国。与荆州刺史殷仲堪素旧，情好甚隆。周祗隆安记曰：广字德度，𢎞农人，杨震后也。晋安帝纪曰：觊字伯道，陈郡人。由中书郎出为南蛮校尉。觊亦以率易才悟著称，与从弟仲堪俱知名。中兴书曰：初，仲堪欲起兵，密邀觊，觊不同。杨广与弟佺期劝杀觊，仲堪不许。"
                },
                {
                    "paragraph": "觊亦即晓其旨。尝因行散，率尔去下舍，便不复还，内外无预知者。意色萧然，远同斗生之无愠。时论以此多之。",
                    "zhushu": "春秋传曰：楚令尹子文，鬭氏也。论语曰：令尹子文三仕为令尹，无喜色。三巳之，无愠色。"
                },
                {
                    "paragraph": "王仆射在江州，为殷、桓所逐，奔窜豫章，存亡未测。",
                    "zhushu": "徐广晋纪曰：王愉字茂和，太原晋阳人，安北将军坦之次子也。以辅国司马，出为江州刺史。愉始至镇，而桓𤣥、杨佺期举兵以应王恭，乘流奄至，愉无防，惶遽奔临川，为𤣥所得。𤣥篡位，迁尚书左仆射。"
                },
                {
                    "paragraph": "王绥在都，既忧戚在貌，居处饮食，每事有降。时人谓为试守孝子。",
                    "zhushu": "中兴书曰：绥字彦猷，愉子也。少有令誉。自王浑至坦之，六世盛德。绥又知名于时，冠冕莫与为比。位至中书令、荆州刺史。桓𤣥败后，与父愉谋反，伏诛。"
                },
                {
                    "paragraph": "桓南郡",
                    "zhushu": "𤣥也。"
                },
                {
                    "paragraph": "既破殷荆州，收殷将佐十许人，咨议罗企生亦在焉。",
                    "zhushu": "𤣥别传曰：𤣥克荆州，杀殷道䕶及仲堪。叅军罗企生、鲍季礼皆仲堪所亲仗也。"
                },
                {
                    "paragraph": "桓素待企生厚，将有所戮，先遣人语云：“若谢我，当释罪。企生答曰：为殷荆州吏，今荆州奔亡，存亡未判，我何颜谢桓公！”",
                    "zhushu": "中兴书曰：企生字宗伯，豫章人。殷仲堪初请为府功曹，桓𤣥来攻，转咨议叅军。仲堪多疑少决，企生深忧之，谓其弟遵生曰：殷侯仁而无断，事必无成。成败，天也，吾当死生以之。及仲堪走，文武并无送者，唯企生从焉。路经家门，遵生绐之曰：作如此分别，何可不执手？企生回马授手，遵生便牵下之，谓曰：家有老母，将欲何行？企生挥泣曰：今日之事，我必死之。汝等奉养，不失子道，一门之内，有忠与孝，亦复何恨！遵生抱之愈急。仲堪于路待之。企生遥呼曰：今日死生是同，愿少见待。仲堪见其无脱理，策马而去。俄而𤣥至，人士悉诣𤣥，企生独不往，而营理仲堪家。或谓曰：𤣥性猜急，未能取卿诚节，若遂不诣，祸必至矣！企生正色曰：我殷侯吏，见遇以国士，不能共殄丑逆，致此奔败，何面目就桓求生乎？𤣥闻，怒而收之，谓曰：相遇如此，何以见负？企生曰：使君口血未乾，而生此奸计，自伤力劣，不能剪定凶逆，我死恨晚尔！𤣥遂斩之。时年三十有七，众咸悼之。"
                },
                {
                    "paragraph": "既出市，桓又遣人问欲何言，答曰：“昔晋文王杀嵇康，而嵇绍为晋忠臣。",
                    "zhushu": "王隐晋书曰：绍字延祖，谯国铚人。父康有奇才俊辩。绍十岁而孤，事母孝谨，累迁散骑常侍。惠帝败于荡阴，百官左右皆奔散，唯绍俨然端冕，以身卫帝。兵交御辇，飞箭雨集，遂以见害也。"
                },
                {
                    "paragraph": "从公乞一弟以养老母。”桓亦如言宥之。桓先曾以一羔裘与企生母胡，胡时在豫章，企生问至，即日焚裘。",
                    "zhushu": ""
                },
                {
                    "paragraph": "五恭从会稽还，",
                    "zhushu": "周祗隆安记曰：恭字孝伯，太原晋阳人。祖父蒙，司徒左长史，风流标望。父蕴，镇军将军，亦得世誉。恭别传曰：恭清廉贵峻，志存格正。起家著作郎，历丹阳尹、中书令，出为五州都督、前将军、青兖二州刺史。"
                },
                {
                    "paragraph": "王大看之。",
                    "zhushu": "王忱，小字佛大。晋安帝纪曰：忱字元达，平北将军坦之第四子也。甚得名于当世，与族子恭少相善，齐声见称。仕至荆州刺史。"
                },
                {
                    "paragraph": "见其坐六尺簟，因语恭：“卿东来，故应有此物，可以一领及我。”恭无言。大去后，即举所坐者送之。既无余席，便坐荐上。后大闻之，甚惊，曰：“吾本谓卿多，故求耳。”对曰：“丈人不悉恭，恭作人无长物。”",
                    "zhushu": ""
                },
                {
                    "paragraph": "呉郡陈遗，",
                    "zhushu": "未详。"
                },
                {
                    "paragraph": "家至孝，母好食铛底焦饭。遗作郡主簿，恒装一囊，每煮食，辄贮录焦饭，归以遗母。后值孙恩贼出吴郡，",
                    "zhushu": "晋安帝纪曰：孙恩一名灵秀，琅邪人。叔父泰事五斗米道，以谋反诛。恩逸，逃于海上，聚众十万人，攻没郡县。后为临海太守辛昺斩首送之。"
                },
                {
                    "paragraph": "袁府君",
                    "zhushu": "山松，别见。"
                },
                {
                    "paragraph": "即日便征，遗己聚敛得数斗焦饭，未展归家，遂带以从军。战于沪渎，败。军人溃散，逃走山泽，皆多饥死，遗独以焦饭得活。时人以为纯孝之报也。",
                    "zhushu": ""
                },
                {
                    "paragraph": "孔仆射为孝武侍中，豫蒙眷接烈宗山陵。孔时为太常，形素羸瘦，著重服，竟日涕泗流涟，见者以为真孝子。",
                    "zhushu": "续晋阳秋曰：孔安国字安国，会稽山阴人，车骑愉第六子也。少而孤贫，能善树节，以儒素见称。历侍中、太常、尚书，迁左仆射、持进，卒。"
                },
                {
                    "paragraph": "吴道助、附子兄弟，居在丹阳郡。后遭母童夫人艰，",
                    "zhushu": "道助，坦之小字。附子，隐之小字也。吴氏谱曰：坦之字处靖，濮阳人。仕至西中郎将功曹。父坚，取东苑童侩女，名秦姬。"
                },
                {
                    "paragraph": "朝夕哭临。及思至，宾客吊省，号踊哀绝，路人为之落泪。韩康伯时为丹阳尹，母殷在郡，每闻二吴之哭，辄为凄恻，语康伯曰：“汝若为𨕖官，当好料理此人。”康伯亦甚相知。韩后果为吏部尚书。大吴不免哀制，小吴遂大贵达。",
                    "zhushu": "郑缉孝子传曰：隐之字处默，少有孝行，遭母丧，哀毁过礼。时与太常韩康伯邻居，康伯母扬州刺史殷浩之妹，聪明妇人也。隐之毎哭康伯母辄，辍事流涕，悲不自胜，终其丧如此。谓康伯曰：汝后若居铨衡，当用此軰人。后康伯为吏部尚书，乃进用之。晋安帝纪曰：隐之既有至性，加以廉㓗，奉禄颁九族，冬月无被。桓𤣥欲革岭南之敝，以为广州刺史。去州二十里有贪泉，世传饮之者其心无厌。隐之乃至水上酌而饮之，因赋诗曰：石门有贪泉，一歃重千金。试使夷齐饮，终当不易心。为卢循所攻，还京师，历尚书领军将军。晋中兴书曰：旧云往广州饮贪泉，失廉洁之性。吴隐之为刺史，自酌贪泉饮之，题石门为诗云云。"
                }
            ]
        },
        {
            "name": "言语第二",
            "paragraphs": [
                {
                    "paragraph": "言语第二",
                    "type": 1
                },
                {
                    "paragraph": "边文礼见袁奉高，",
                    "zhushu": "闳也。"
                },
                {
                    "paragraph": "失次序。",
                    "zhushu": "文士传曰：边让字文礼，陈留人。才俊辩逸，大将军何进闻其名，召署令史，以礼见之。让占对闲雅，声气如流，坐客皆慕之。让出就曹，时孔融、王朗等并前为掾，共书刺从让，让平衡与交接。后为九江太守，为魏武帝所杀。"
                },
                {
                    "paragraph": "奉高曰：“昔尧聘许由，面无怍色，",
                    "zhushu": "皇甫谧曰：由字武仲，阳城槐里人也。尧舜皆师而学事焉，后隐于沛泽之中，尧乃致天下而让焉。由为人据义履方，邪席不坐，邪饍不食，闻尧让而去。其友巢父闻由为尧所让，以为污己，乃临池洗耳。池主怒曰：何以污我水？由于是遁耕于中岳颍水之阳，箕山之下，终身无经天下色。死葬箕山之巅，在阳城之南十里。尧因就其墓，号曰箕山公神，以配食五岳，世世奉祀，至今不绝也。"
                },
                {
                    "paragraph": "先生何为颠倒衣裳？”文礼答曰：“明府初临，尧德末彰，是以贱民颠倒衣裳耳。”",
                    "zhushu": "按：袁阏卒于太尉掾未尝为汝南，斯说谬矣。"
                },
                {
                    "paragraph": "徐孺子",
                    "zhushu": "樨也。"
                },
                {
                    "paragraph": "年九岁，尝月下戏，人语之曰：“若令月中无物，当极明邪？”",
                    "zhushu": "五经通议曰：月中有兔、蟾蜍者何？月阴也，蟾蜍亦阴也，而与兔并明，阴繋于阳也。"
                },
                {
                    "paragraph": "徐曰：“不然。譬如人眼中有瞳子，无此必不明。”",
                    "zhushu": ""
                },
                {
                    "paragraph": "孔文举",
                    "zhushu": "融也。"
                },
                {
                    "paragraph": "年十岁，随父到洛。时李元礼有盛名，为司隶校尉，诣门者，皆㒞才清称及中表亲戚乃通。文举至门，谓吏曰：“我是李府君亲。”既通，前坐。元礼问曰：“君与仆有何亲？”对曰：“昔先君仲尼与君先人伯阳，有师资之尊，是仆与君奕世为通好也。”元礼及宾客莫不奇之。太中大夫陈韪后至，人以其语语之。韪曰：“小时了了，大未必佳。”文举曰：“想君小时，必当了了！”韪大踧踖。",
                    "zhushu": "续汉书曰：孔融字文举，鲁国人，孔子二十四世孙也。高祖父尚，巨鹿太守。父宙，泰世都尉。融别传曰：融四岁，与兄食梨，辄引小者。人问其故，答曰：小儿，法当取小者。年十岁，随父诣京师。河南尹李膺有重名，融欲观其为人，遂造之。膺问：高明父祖尝与仆周旋乎？融曰：然。先君孔子与君先人李老君，同德比义，而相师友。则融与君累世通家也。众坐莫不叹息，佥曰：异童子也。太中大夫陈韪后至，同坐以告。韪曰：人小时了了者，长大未必能奇。融应声曰：即如所言，君之幼时岂实慧乎？膺大笑，顾谓融曰：长大必为伟器。"
                },
                {
                    "paragraph": "孔文举有二子，大者六岁，小者五岁。昼日父眠，小者床头盗酒饮之。大儿谓曰：“何以不拜？”答曰：“偷，那得行礼？”",
                    "zhushu": ""
                },
                {
                    "paragraph": "孔融被收，中外惶怖。时融儿大者九岁，小者八岁，二儿故琢钉戏，了无遽容。融谓使者曰：“冀罪止于身，二儿可得全不？”儿徐进曰：“大人岂见复巢之下，复有完卵乎？”寻亦收至。",
                    "zhushu": "魏氏春秋曰：融对孙权，使有讪谤之言，坐弃市。二子方八岁、九岁，融见收。奕棋端坐不起，左右曰：而父见执。二子曰：安有巢覆而卵不破者哉！遂俱见杀。世语曰：魏太祖以岁俭禁酒，融谓酒以成礼，不宜禁，由是惑众。太祖收置法焉。二子龆龀见收，顾谓二子曰：何以不辟？二子曰：父尚如此，复何所辟。裴松之以为世语云：融儿不辟，知必俱死，犹差可安。孙盛之言，诚所未譬。八岁小儿，能悬了祸患，聪明特达，卓然既远，则其忧乐之情，固亦有过成人矣。安有见父被执而无变容，奕棋不起，若在暇豫者乎？昔申生就命，言不忘父，不以己之将死而废念父之情也。父安尚犹若兹，而况颠沛哉！盛以此为美谈，无乃贼大人之子与？葢由好奇情多，而不知言之伤理也。"
                },
                {
                    "paragraph": "颍川太守髠陈仲弓。",
                    "zhushu": "按：寔之在乡里，州郡有疑狱不能决者，皆将诣寔。或到而情首，或中途改辞，或托狂悸，皆曰：宁为刑戮所苦，不为陈君所非。岂有盛德感人若斯之甚，而不自卫，反招刑辟，殆不然乎！此所谓东野之言耳。"
                },
                {
                    "paragraph": "客有问元方：“府君何如？”元方曰：“高明之君也。”“足下家君何如？”曰：“忠臣孝子也。”客曰：“《易》称‘二人同心，其利断金；同心之言，其臭如兰’。",
                    "zhushu": "王廙注繋辞曰：金至坚矣，同心者其利无不入。兰芳物也，无不乐者。言其同心者，物无不乐也。"
                },
                {
                    "paragraph": "何有高明之君而刑忠臣孝子者乎？”元方曰：“足下言何其谬也，故不相答。”客曰：“足下但因伛为恭，而不能答。”元方曰：“昔高宗放孝子孝己，",
                    "zhushu": "帝王世纪曰：殷高宗武丁有贤子孝己，其母蚤死，高宗惑后妻之言，放之而死，天下哀之。"
                },
                {
                    "paragraph": "尹吉甫放孝子伯奇，",
                    "zhushu": "琴操曰：尹吉甫，周卿也。有子伯奇，母死，更娶后妻，生子曰伯邽。乃谮伯奇于吉甫，于是放伯奇于野。宣王出游，吉甫从，伯奇乃作歌以言感之。宣王闻之曰：此孝子之辞也。吉甫乃求伯奇于野，而射杀后妻。"
                },
                {
                    "paragraph": "董仲舒放孝子符起。",
                    "zhushu": "末详。"
                },
                {
                    "paragraph": "唯此三君，高明之君；唯此三子，忠臣孝子。”客惭而𨓆。",
                    "zhushu": ""
                },
                {
                    "paragraph": "荀慈明与汝南袁阆相见，",
                    "zhushu": "荀爽一名谞。汉南纪曰：谞文章典籍无不涉。时人谚曰：荀氏八龙，慈明无双，潜处笃志，征聘无所就。张璠汉纪曰：董卓秉政，复征爽，爽欲遁去，吏持之急。起布衣，九十五日而至三公。"
                },
                {
                    "paragraph": "问颍川人士，慈明先及诸兄。阆笑曰：“士但可因亲旧而已乎？”慈明曰：“足下相难，依据者何经？”阆曰：“方问国士，而及诸兄，是以尤之耳。”慈明曰：“昔者祁奚内举不失其子，外举不失其讐，以为至公。",
                    "zhushu": "春秋传曰：祁奚为中军尉，请老，晋侯问嗣焉。称解狐，其讐也，将立之而卒。又问焉，对曰：午也可其子也。君子谓祁奚可谓能举善矣。称其讐，不为谄；立其子，不为比。"
                },
                {
                    "paragraph": "公旦文王之诗，不论尧舜之德，而颂文武者，亲亲之义也。春秋之义，内其国而外诸夏。且不爱其亲而爱他人者，不为悖德乎？”",
                    "zhushu": ""
                },
                {
                    "paragraph": "祢衡被魏武谪为鼓吏，正月半试鼓。衡扬枹为渔阳掺檛，渊渊有金石声，四坐为之改容。",
                    "zhushu": "典略曰：衡字正平，平原般人也。文士传曰：衡不知先所出，逸才飘举。少与孔融作尔汝之交，时衡未满二十，融已五十。敬衡才秀，共结殷勤，不能相违。以建安初北游，或劝其诣京师贵游者，衡懐一刺，遂至漫灭，竟无所诣。融数与武帝笺，称其才。帝倾心欲见，衡称疾不肯往，而数有言论。帝甚忿之，以其才名，不杀，圗欲辱之，乃令录为鼓吏。后至八月相会，大阅试鼓节，作三重阁，列坐宾客。以帛绢制衣，作一岑牟，一单绞及小㡓。鼓吏度者，皆当脱其故衣，著此新衣。次传衡，衡撃鼓为渔阳掺挝，蹋地来前，蹑　脚足，容态不常，鼓声甚悲，音节殊妙。坐客莫不忼慨，知必衡也。既度，不肯易衣，吏呵之曰：鼓吏何独不易服？衡便止。当武帝前，先脱㡓，次脱余衣，裸身而立，徐徐乃著岑牟，次箸单绞，后乃箸㡓毕，复撃鼓，掺槌而去，颜色无怍。武帝笑谓四坐曰：本欲辱衡，衡反辱孤。至今有渔阳掺挝，自衡造也。为黄祖所杀。"
                },
                {
                    "paragraph": "孔融曰：“祢衡罪同胥靡，不能发明王之梦。”",
                    "zhushu": "皇甫谧帝王世纪曰：武丁梦天赐己贤人，使百工写其像，求诸天下。见筑者胥靡，衣褐于传岩之野，是谓傅说。张晏曰：胥靡，刑名。胥，相也。靡，从也。谓相从坐轻刑也。"
                },
                {
                    "paragraph": "魏武惭而赦之。",
                    "zhushu": ""
                },
                {
                    "paragraph": "南郡庞士元闻司马德操在颍川，故二千里候之。至，遇德操采桑，士元从车中谓曰：“吾闻丈夫处世，当带金佩紫，焉有屈洪流之量，而执丝妇之事？”",
                    "zhushu": "蜀志曰：庞统字士元，襄阳人。少时朴钝，未有识者。颍川司马徽有知人之鉴，士元弱冠，往见徽。徽采桑树上，坐士元树下，共语，自昼至夜。徽异之曰：生当为南州士人之冠冕。由是渐显。襄阳记曰：士元，德公之从子也。年少未有识者，唯德公重之。年十八，使往见德操，与语，叹曰：德公诚知人，实盛德也。后刘备访世事于德操，德操曰：俗士岂识时务，此间自有伏龙、凤雏。谓诸葛孔明与士元也。华阳国志曰：刘备引士元为军师中郎将，从攻洛，为流失所中，卒，时年三十八。"
                },
                {
                    "paragraph": "德操曰：",
                    "zhushu": "司马徽别传曰：徽字德操，颍川阳翟人。有人伦鉴识，居荆州。知刘表性暗，必害善人，乃括囊不谈议。时人有以人物问徽者，初不辨其高下，每辄言佳。其妇谏曰：人质所疑，君宜辨论，而一皆言佳，岂人所以咨君之意乎？徽曰：如君所言，亦复佳。其婉约逊遁如此。尝有妄认徽猪者，便推与之。后得其猪，叩头来还，徽又厚辞谢之。刘表子琮往候徽，遣问在不会，徽自锄园，琮左右问：司马君在邪？徽曰：我是也。琮左右见其丑陋，骂曰：死庸将军，诸郎欲求见司马君，汝何等田奴，而自称是邪？徽归，刈头箸帻出见。琮左右见徽故是向老翁，恐，向琮道之。琮起，叩头辞谢。徽乃谓曰：卿真不可，然吾甚羞之。此自锄园，唯卿知之耳。有人临蚕求簇箔者，徽自弃其蚕而与之。或曰：凡人损己以赡人者，谓彼急我缓也。今彼此正等，何为与人？徽曰：人未尝求己，求之不与，将惭，何有以财物令人惭者？人谓刘表曰：司马德操，奇士也，但未遇耳。表后见之曰：世间人为妄语，此直小书生耳。其智而能愚，皆此类。荆州破，为曹操所得。操欲大用，会其病死。"
                },
                {
                    "paragraph": "“子且下车，子适知邪径之速，不虑失道之迷。昔伯成耦耕，不慕诸侯之荣；",
                    "zhushu": "庄子曰：尧治天下，伯成子高立为诸侯，禹为天子。伯成辞诸侯而耕于野。禹往见之，趋就下风而问焉。子高曰：昔尧治天下，不赏而民劝，不罚而民畏。今子赏罚而民且不仁，德自此衰，刑自此立。夫子盍行邪？毋落吾事。"
                },
                {
                    "paragraph": "原宪桑枢，不易有官之宅。",
                    "zhushu": "家语曰：原宪字子思，宋人，孔子弟子。居鲁，环堵之室，茨以生草，蓬户不完，桑枢而瓮牖，上漏下湿，坐而弦歌。子贡轩车不容，巷往见之：曰：先生何病也？宪曰：宪闻无财谓之贫，学而不能行谓之病。今宪贫也，非病也。夫希世而行，比周而友，学以为人，教以为己，仁义之慝，舆马之饰，宪不忍为也。"
                },
                {
                    "paragraph": "何有坐则华屋，行则肥马，侍女数十，然后为奇？此乃许父",
                    "zhushu": "许由、巢父。"
                },
                {
                    "paragraph": "所以忼慨，夷齐所以长叹。",
                    "zhushu": "孟子曰：伯夷、叔齐目不视恶色，耳不听恶声，与乡人居，若在涂炭。葢圣人之清也。"
                },
                {
                    "paragraph": "虽有窃秦之爵，千驷之富，",
                    "zhushu": "古史考曰：吕不韦为秦子楚行千金货于华阳夫人，请立子楚为嗣。及子楚立，封不韦洛阳十万户，号文信侯。以诈获爵，故曰窃也。论语曰：齐景公有马千驷，民无德而称焉。孔安国曰：千驷，四千匹。"
                },
                {
                    "paragraph": "不足贵也。”士元曰：“仆生出边垂，寡见大义。若不一叩洪钟，伐雷鼓，则不识其音响也。”",
                    "zhushu": ""
                },
                {
                    "paragraph": "刘公干以失敬罹罪，",
                    "zhushu": "典略曰：刘桢字公干，东平宁阳人。建安十六年，世子为五官中郎将，妙选文学，使桢随侍太子。酒酣坐欢，乃使夫人甄氏出拜。坐上客多伏，而桢独平视。他日公闻，乃收桢，减死输作部。文士传曰：桢性辩捷，所问应声而答，坐平视甄夫人，配输作部。使磨石。武帝至尚方，观作者，见桢匡坐，正色磨石。武帝问曰：石何如？桢因得喻己自理，跪而对曰：石出荆山悬岩之巅，外有五色之章，内含卞氏之珍。磨之不加莹，雕之不增文，禀气坚贞，受之自然。顾其理枉屈纡绕而不得申。帝顾左右大笑，即日赦之。"
                },
                {
                    "paragraph": "文帝问曰：“卿何以不谨于文宪？”桢答曰：“臣诚庸短，亦由陛下纲目不疏。”",
                    "zhushu": "魏志曰：帝讳丕，字子桓，受汉禅。按：诸书或云，桢被刑魏武之世，建安二十年病亡。后七年，文帝乃即位。而谓桢得罪黄初之时，谬矣。"
                },
                {
                    "paragraph": "钟毓、钟会少有令誉，",
                    "zhushu": "魏书曰：毓字稚叔，颍川长社人，相国繇长子也。年十四，为散骑侍郎，机捷谈笑，有父风。仕至车骑将军。"
                },
                {
                    "paragraph": "年十三，魏文帝闻之，语其父钟繇",
                    "zhushu": "魏志曰：繇字元常，家贫好学，为周易、老子训，历大理相国，迁太傅。"
                },
                {
                    "paragraph": "曰：“可令二子来。”于是敕见。毓面有汗，帝曰：“卿面何以汗？”毓对曰：“战战惶惶，汗出如浆。”复问会：“卿何以不汗？”对曰：“战战栗栗，汗不敢出。”",
                    "zhushu": ""
                },
                {
                    "paragraph": "钟毓兄弟小时，值父昼𥨊，因共偷服药酒。其父时觉，且托𥧌以观之。毓拜而后饮，会饮而不拜。",
                    "zhushu": "魏志曰：会字士季，繇少子也。敏惠夙成。中䕶军蒋济著论，谓观其眸子，足以知人。会年五岁，繇遣见济，济甚异之，曰：非常人也。及壮，有才数，精练名理，累迁黄门侍郎。诸葛诞反，文王征之，会谋居多，时人谓之子房。拜镇西将军，伐蜀，蜀平，进位司徒。自谓功名葢世，不可复为人下所。谓亲曰：我淮南以来，画无遗策，四海共知，持此欲安归乎？遂谋反，见诛，时年四十。"
                },
                {
                    "paragraph": "既而问毓何以拜，毓曰：“酒以成礼，不敢不拜。”又问会何以不拜，会曰：“偷本非礼，所以不拜。”",
                    "zhushu": ""
                },
                {
                    "paragraph": "魏明帝为外祖母筑馆于甄氏，",
                    "zhushu": "魏末传曰：帝讳叡，字元仲，文帝太子。以其母废，未立为嗣。文帝与俱猎，见子母鹿，文帝射其母，应弦而倒。复令帝射其子，帝置弓泣曰：陛下已杀其母，臣不忍复杀其子。文帝曰：好语动人心。遂定为嗣，是为明帝。魏书曰：文昭甄皇后，明帝母也。父逸，上蔡令。烈宗即位，追封上蔡君。嫡孙象袭爵，象薨，子畼嗣，起大第，车驾亲自临之。"
                },
                {
                    "paragraph": "既成，自行视，谓左右曰：“馆当以何为名？”侍中缪袭曰：",
                    "zhushu": "文章叙录曰：袭字熙伯，东海兰陵人。有才学，累迁侍中、光禄勋。"
                },
                {
                    "paragraph": "“陛下圣思齐于哲王；罔极过于曾、闵。此馆之兴，情钟舅氏，宜以‘渭阳’为名。”",
                    "zhushu": "秦诗曰：渭阳，康公念母也。康公之母，晋献公之女。文公遭骊姫之难，未反而秦姫卒。穆公纳文公，康公时为太子，赠送文公于渭之阳，念母之不见也。我见舅氏，如母存焉。按魏书：帝于后园为象母起观，名其里曰渭阳。然则象母即帝之舅母，非外祖母也。且“渭阳”为馆名，亦乖旧史也。"
                },
                {
                    "paragraph": "何平叔云：“服五石散，非唯治病，亦觉神明开朗。”",
                    "zhushu": "魏略曰：何晏字平叔，南阳宛人，汉大将军进孙也。或云何苗孙也。尚主，又好色，故黄初时无所事任。正始中，曹爽用为中书，主选举，宿旧者多得济拔。为司马宣王所诛。秦丞相寒食散论曰：寒食散之方，虽出汉代，而用之者寡，靡有传焉。魏尚书何晏首获神效，由是大行于世，服者相寻也。"
                },
                {
                    "paragraph": "嵇中散语赵景真：",
                    "zhushu": "嵇绍赵至叙曰：至字景真，代郡人。汉末，其祖流宕客缑氏，令新之官。至年十二，与母共道傍看。母曰：汝先世非微贱家也，汝后能如此不？至曰：可尔耳。归便就师诵书，蚤闻父耕叱牛声，释书而泣。师问之，答曰：自伤不能致荣华，而使老父不免勤苦。年十四，入太学观，时先君在学。写石经古文，事讫去，遂随车问先君姓名。先君曰：年少何以问我？至曰：观君风器非常，故问耳。先君具告之。至年十五，阳病，数数狂走五里三里，为家追得，又灸身体十数处。年十六，遂亡命，径至洛阳，求索先君不得。至邺，沛国史仲和是魏领军史涣孙也，至便依之，遂名翼，字阳和。先君到邺，至具道太学中事，便遂先君归山阳经年。至长七尺三寸，洁白黑发，赤唇明目，鬓须不多，闲详安谛，体若不胜衣。先君尝谓之曰：卿头小而锐，瞳子白黑分明，视瞻停谛，有白起风。至论议清辩，有从横才，然亦不以自长也。孟元基辟为辽东从事，在郡断九狱，见称清当。自痛弃亲远游，母亡不见，吐血发病，服未竟而亡。"
                },
                {
                    "paragraph": "“卿瞳子白黑分明，有白起之风，",
                    "zhushu": "严尤三将叙曰：白起，平原君劝赵孝成王受冯亭。王曰：受之，秦兵必至，武安君必将，谁能当之者乎？对曰：渑池之会臣察武安君，小头而面锐，瞳子白黑分明，视瞻不转。小头而面锐者，敢断决也；瞳子白黑分明者，见事明也；视瞻不转者，执志强也。可与持久，难与争锋。廉颇为人勇鸷而爱士，知难而忍耻，与之野战，则不如持守，足以当之。王从其计。"
                },
                {
                    "paragraph": "恨量小狭。”赵云：“尺表能审玑衡之度，",
                    "zhushu": "周髀曰：夏至，北方二万六千里，冬至，南方十三万五千里。日中树表，则无影矣。周髀长八尺，夏至日晷尺六寸。髀，股也；晷，勾也。正南千里，勾尺五寸；正北千里，勾尺七寸。周髀之书也。"
                },
                {
                    "paragraph": "寸管能测往复之气。",
                    "zhushu": "吕氏春秋曰：黄帝使伶伦自大夏之西、昆仑之阴，取竹之嶰谷生，其窍厚薄均者，断两节间而吹之，以为黄钟之管。制十二筩，以听凤凰之鸣。雄鸣六，雌鸣六，以为律吕。续汉书律历志曰：十二律之变，至于六十，以律候气。候气之法，为室三重，户闭，涂衅必周，密布缇幔，以木为案，加律其上，以葭莩灰抑其内，为气所动者，其灰散也，以此候之。"
                },
                {
                    "paragraph": "何必在大，但问识如何耳！”",
                    "zhushu": ""
                },
                {
                    "paragraph": "司马景王东征，",
                    "zhushu": "魏书曰：司马师字子元，相国宣文侯长子也。以道德清粹，重于朝廷，为大将军、录尚书事。毋丘俭反，师自征之。薨，谥景王。"
                },
                {
                    "paragraph": "取上党李喜，以为从事中郎。因问喜曰：“昔先公辟君不就，今孤召君，何以来？”喜对曰：“先公以礼见待，故得以礼进𨓆；明公以法见绳，喜畏法而至耳。”",
                    "zhushu": "晋诸公赞曰：喜字季和，上党铜鞮人也。少有髙行，研精蓺学。宣帝为相国，辟喜，喜固辞疾。景帝辅政，为从事中郎，累迁光禒大夫、特进，赠太保。"
                },
                {
                    "paragraph": "邓艾口吃，语称“艾艾”。",
                    "zhushu": "魏志曰：艾字士载，棘阳人。少为农人养犊。年十二，随母至颍川，读故大丘长碑文曰：言为世范，行为士则。遂名范，字士则。后宗族有同者，故改焉。毎见高山大泽，辄规度指画军营处所，时人多笑焉。后见司马宣王，三辟为掾，累迁征西将军。伐蜀，蜀平，进位太尉。为卫瓘所害。"
                },
                {
                    "paragraph": "晋文王戏之曰：“卿云艾艾，定是几艾？”对曰：“凤兮凤兮，故是一凤。”",
                    "zhushu": "朱凤晋纪曰：文王讳昭，字子上，宣帝次子也。列仙传曰：陆通者，楚狂接舆也。好养性，游诸名山，尝遇孔子而歌曰：凤兮凤兮，何德之衰！往者不可谏，来者犹可追。后入蜀，在峩嵋山中也。"
                },
                {
                    "paragraph": "嵇中散既被诛，向子期举郡计入洛，文王引进，问曰：“闻君有箕山之志，何以在此？”对曰：“巢、许狷介之士，不足多慕。”王大咨嗟。",
                    "zhushu": "向秀别传曰：秀字子期，河内人。少为同郡山涛所知，又与谯国嵇康、东平吕安友善，并有拔俗之韵。其进止无不同，而造事营生业亦不异。常与嵇康偶锻于洛邑，与吕安灌园于山阳，不虑家之有无，外物不足怫其心。弱冠著儒道论，弃而不录。好事者或存之，或云是其族人所作，困于不行，乃告秀，欲假其名。秀笑曰：可复尔耳。后康被诛，秀遂失图。乃应岁举到京师，诣大将军司马文王。文王问曰：闻君有箕山之志，何能自屈？秀曰：常谓彼人不达尧意，本非所慕也。一坐皆说。随次转至黄门侍郎、散骑常侍。"
                },
                {
                    "paragraph": "晋武帝始登阼，探策得“一”。",
                    "zhushu": "晋世谱曰：世祖讳炎，字安宇。咸熙二年，受魏禅。"
                },
                {
                    "paragraph": "王者世数，繋此多少。帝既不说，群臣失色，莫能有言者。侍中裴楷进曰：“臣闻天得一以清，地得一以宁，侯王得一以为天下贞。”帝说，群臣叹服。",
                    "zhushu": "王弼老子注云：一者，数之始，物之极也。各是一物，所以为主也。各以其一，致此清、宁、贞。"
                },
                {
                    "paragraph": "满奋畏风。在晋武帝坐，北窻作琉璃屏，实密似疏，奋有难色。帝笑之。",
                    "zhushu": "荀绰冀州记曰：奋字武秋，高平人，魏太尉宠之孙也。性清平有识，自吏部郎出为冀州刺史。晋诸公赞曰：奋体量清雅，有曾祖宠之风。迁尚书令，为荀顗所害。"
                },
                {
                    "paragraph": "奋答曰：臣犹吴牛，见月而喘。",
                    "zhushu": "今之水牛，唯生江淮间，故谓之吴牛也。南土多暑，而此牛畏热，见月疑是日，所以见月则喘。"
                },
                {
                    "paragraph": "诸葛靓在吴，于朝堂大会。",
                    "zhushu": "晋诸公赞曰：靓字仲思，琅邪人，司空诞少子也。雅正有才望。诞以夀阳叛，遣靓入质于吴，以靓为右将军、大司马。"
                },
                {
                    "paragraph": "孙皓问：“卿字仲思，为何所思？”对曰：“家思孝，事君思忠，朋友思信，如斯而已。”",
                    "zhushu": ""
                },
                {
                    "paragraph": "蔡洪",
                    "zhushu": "洪集录曰：洪字叔开，吴郡人。有才辩。初仕呉朝，太康中，本州从事，举秀才。王隐晋书曰：洪仕至松滋令。"
                },
                {
                    "paragraph": "赴洛，洛中人问曰：“幕府初开，群公辟命，求英奇于仄陋，采贤㒞于岩穴。君吴楚之士，亡国之余，有何异才，而应斯举？”蔡答曰：“夜光之珠，不必出于孟津之河；",
                    "zhushu": "旧说云：随侯出行，有蛇斩而中断者，侯连而续之，蛇遂得生而去。后衔明月珠以报其德，光明照夜同昼，因曰隋珠。左思蜀都赋所谓“随侯鄙其夜光”也。"
                },
                {
                    "paragraph": "盈握之璧，不必采于昆仑之山。",
                    "zhushu": "韩氏曰：和氏之璧，葢出于井里之中。"
                },
                {
                    "paragraph": "大禹生于东夷，文王生于西羌，",
                    "zhushu": "按：孟子曰：舜生于诸冯，东夷人也。文王生于岐周，西戎人也。则东夷是舜，非禹也。"
                },
                {
                    "paragraph": "圣贤所出，何必常处？昔武王伐纣，迁顽民于洛邑，",
                    "zhushu": "尚书曰：成周既成，迁殷顽民，作多士。孔安国注曰：殷大夫心不则德义之经，故徙于王都，迩教诲也。"
                },
                {
                    "paragraph": "得无诸君是其苗裔乎？",
                    "zhushu": "按：华令思举秀才入洛，与王武子相酬对，皆与此言不异，无容二人同有此辞。疑世说穿凿也。"
                },
                {
                    "paragraph": "诸名士共至洛水戏，",
                    "zhushu": "竹林七贤论曰：王济诸人尝至洛水解禊事。明日，或问济曰：昨游，有何语议？济云云。"
                },
                {
                    "paragraph": "还，乐令",
                    "zhushu": "广也。"
                },
                {
                    "paragraph": "问王夷甫曰：“今日戏乐乎？”",
                    "zhushu": "虞预晋书曰：王衍字夷甫，琅邪临沂人，司徒戎从弟，父又平北将军。夷甫蚤知名，以清虚通理称。仕至太尉，为石勒所害。"
                },
                {
                    "paragraph": "王曰：“裴仆射善谈名理，混混有雅致；",
                    "zhushu": "晋惠帝起居注曰：裴頠字逸民，河东闻喜人，司空秀之少子也。冀州记曰：頠𢎞济有清识，稽古善言名理，履行高整，自少知名。历侍中、 尚书左仆射，为赵王伦所害。"
                },
                {
                    "paragraph": "张茂先论史汉，靡靡可听；",
                    "zhushu": "晋阳秋曰：华博览洽闻，无不贯综。世祖尝问汉事，及建章千门万户，华画地成图，应对如流，张安世不能过也。"
                },
                {
                    "paragraph": "我与王安丰",
                    "zhushu": "戎也。"
                },
                {
                    "paragraph": "说延陵、子房，亦超超𤣥箸。”",
                    "zhushu": "晋诸公赞曰：夷甫好尚谈称，为时人物所宗。"
                },
                {
                    "paragraph": "王武子、",
                    "zhushu": "晋诸公赞曰：王济字武子，太原晋阳人，司徒浑第二子也。有俊才，能清言。起家中书郎，终太仆。"
                },
                {
                    "paragraph": "孙子荆",
                    "zhushu": "文士传曰：孙楚，字子荆，太原中都人也。晋阳秋曰：楚，骠骑将军资之孙，南阳太守宏之子。乡人王济，豪俊公子，为本州大中正，访问宏，为乡里品状。济曰：此人非乡评所能名，吾自状之。曰：天才英特，亮拔不群。仕至冯翊太守。"
                },
                {
                    "paragraph": "各言其土地人物之美。王云：“其地坦而平，其水淡而清，其人廉且贞。”孙云：“其山㠑巍以嵯峨，其水㳌渫而扬波，其人磊砢而英多。”",
                    "zhushu": "按：三秦记、语林载蜀人伊籍称吴土地人物，与此语同。"
                },
                {
                    "paragraph": "乐令女适大将军成都王颕，",
                    "zhushu": "虞预晋书曰：乐广字彦辅，南阳人。清夷冲旷，加有理识，累迁侍中、河南尹。在朝廷用心虚淡，时人重其贞贵，代王戎为尚书令。八王故事曰：司马颕字叔度，世祖第十九子。封成都王大将军。"
                },
                {
                    "paragraph": "王兄长沙王执权于洛，",
                    "zhushu": "晋百官名曰：司马乂，字士度，封长沙王。八王故事曰：世祖第十七子。"
                },
                {
                    "paragraph": "遂构兵相图。长沙王亲近小人，远外君子，凡在朝者，人怀危惧。乐令既允朝望，加有婚亲，群小谗于长沙。长沙尝问乐令，乐令神色自若，徐答曰：“岂以五男易一女？”",
                    "zhushu": "晋阳秋曰：成都王之起兵，长沙王猜广，广曰：宁以一女而易五男？乂犹疑之，遂以忧卒。"
                },
                {
                    "paragraph": "由是释然，无复疑虑。",
                    "zhushu": ""
                },
                {
                    "paragraph": "陆机诣王武子，",
                    "zhushu": "晋阳秋曰：机字士衡，吴郡人。祖逊，吴丞相。父抗，大司马。机与弟云并有俊才，司空张华见而说之曰：平吴之利，在获二俊。机别传曰：博学善属文，非礼不动。入晋仕著作郎，至平原内史。"
                },
                {
                    "paragraph": "武子前置数斛羊酪，指以示陆曰：“卿江东何以敌此？”陆云：“有千里莼羮，但未下盐豉耳。”",
                    "zhushu": ""
                },
                {
                    "paragraph": "中朝有小儿，父病，行乞药。主人问病，曰：“患疟也。”主人曰：“尊侯明德君子，何以病疟？”",
                    "zhushu": "俗传行疟鬼小，多不病巨人，故光武尝谓景丹曰：尝闻壮士不病疟，大将军反病疟耶？"
                },
                {
                    "paragraph": "答曰：“来病君子，所以为疟耳。”",
                    "zhushu": ""
                },
                {
                    "paragraph": "崔正熊诣都郡。都郡将姓陈，问正熊：“君去崔杼几世？”答曰：“民去崔杼，如明府之去陈恒。”",
                    "zhushu": "晋百官名曰：崔豹字正熊，燕国人。恵帝时官至太傅丞。"
                },
                {
                    "paragraph": "元帝始过江，",
                    "zhushu": "朱凤晋书曰：帝讳㪫，字景文。祖伷，封琅邪王。父恭王瑾嗣帝，袭爵为琅邪王。少而明惠，因乱过江起义，遂即皇帝位。谥法曰：始建国都曰元。"
                },
                {
                    "paragraph": "谓顾骠骑曰：“寄人国土，心常怀惭。”荣跪对曰：“臣闻王者以天下为家，是以耿亳无定处，",
                    "zhushu": "帝王世纪曰：殷祖乙徙耿，为河所毁。今河东皮氏耿乡是也。盘庚五迁，复南居亳。今景亳是也。"
                },
                {
                    "paragraph": "九鼎迁洛邑，",
                    "zhushu": "春秋传曰：武王克商，迁九鼎于洛邑。今之偃师是也。"
                },
                {
                    "paragraph": "愿陛下勿以迁都为念。”",
                    "zhushu": ""
                },
                {
                    "paragraph": "庾公造周伯仁，",
                    "zhushu": "虞预晋书曰：周顗字伯仁，汝南安城人，扬州刺史浚长子也。晋阳秋曰：顗有风流才气，少知名，正体嶷然，侪軰不敢媟也。汝南贲秦渊通清操之士，尝叹曰：汝、颍固多贤士，自顷陵迟，雅道殆衰。今复见周伯仁，伯仁将祛旧风，清我邦族矣。举寒素，累迁尚书仆射，为王敦所害。"
                },
                {
                    "paragraph": "伯仁曰：“君何所欣说而忽肥？”庾曰：“君复何所忧惨而忽瘦？”伯仁曰：“吾无所忧，直是清虚日来，滓秽日去耳。”",
                    "zhushu": ""
                },
                {
                    "paragraph": "过江诸人，每至美日，辄相邀新亭，借卉饮宴。",
                    "zhushu": "丹阳记曰：新亭，吴旧立，先基崩沦。隆安中，丹阳尹司马恢之徙创今地。"
                },
                {
                    "paragraph": "周侯",
                    "zhushu": "顗也。"
                },
                {
                    "paragraph": "中坐而叹曰：“风景不殊，正自有山河之异！”皆相视流泪。唯王丞相",
                    "zhushu": "导也。"
                },
                {
                    "paragraph": "愀然变色曰：“当共勠力王室，克复神州，何至作楚囚相对？”",
                    "zhushu": "春秋传曰：楚伐郑，诸侯救之。郑执郧公钟仪献晋景公观军府，见而问之曰：南冠而絷者为谁？有司对曰：楚囚也。使税之，问其族，对曰：伶人也。能为乐乎？曰：先父之职，敢有二事。与之琴，操南音。范文子曰：楚囚，君子也。乐操土风，不忘旧也。君葢归之，以合晋、楚之成。"
                },
                {
                    "paragraph": "卫洗马初欲渡江，形神惨顇，语左右云：“见此芒芒，不觉百端交集。苟未免有情，亦复谁能遣此？”",
                    "zhushu": "晋诸公赞曰：卫玠字叔寳，河东安邑人。祖父瓘，太尉。父恒，黄门侍郎。玠别传曰：玠颍识通达，天韵标令，陈郡谢㓜舆敬以亚父之礼。论者以为出王眉子、平子、武子之右。世咸谓：诸王三子，不如卫家一儿。娶乐广女，裴叔道曰：妻父有氷清之姿，壻有璧润之望，所谓秦晋之匹也。为太子洗马。永嘉四年，南至江夏，与兄别于梁里涧，语曰：在三之义，人之所重。今日忠臣，致身之运，可不勉乎！行至豫章，乃卒。"
                },
                {
                    "paragraph": "顾司空未知名，诣王丞相。丞相小极，对之疲睡。顾思所以叩会之，",
                    "zhushu": "顾和别传曰：和字君孝，吴郡人。祖容，吴荆州刺史。父相，晋临海太守。和总角知名，族人顾荣雅相器爱，曰：此吾家之骐骥也，必振衰族。累迁尚书令。"
                },
                {
                    "paragraph": "因谓同坐曰：“昔每闻元公",
                    "zhushu": "顾荣。"
                },
                {
                    "paragraph": "道公恊赞中宗，保全江表，",
                    "zhushu": "邓粲晋纪曰：导与元帝有布衣之好，知中国将乱，劝帝渡江，求为安东司马，政皆决之，号仲父。晋中兴之功，导实居其首。"
                },
                {
                    "paragraph": "体小不安，令人喘息。”丞相因觉，谓顾曰：“此子珪璋特达，机警有锋。”",
                    "zhushu": ""
                },
                {
                    "paragraph": "会稽贺生，体识清远，言行以礼。",
                    "zhushu": "贺循别见。"
                },
                {
                    "paragraph": "不徒东南之美，",
                    "zhushu": "尔雅曰：东南之美者，有会稽之竹箭焉。"
                },
                {
                    "paragraph": "实为海内之秀。",
                    "zhushu": ""
                },
                {
                    "paragraph": "刘琨虽隔阂寇戎，志存本朝，",
                    "zhushu": "王隐晋书曰：琨字越石，中山魏昌人。祖迈，有经国之才。父璠，光禄大夫。琨少称俊朗，累迁司徒长史、尚书右丞。迎大驾于长安，以有殊勋，封广武侯。年三十五，出为并州刺史，为段日䃅所害。"
                },
                {
                    "paragraph": "谓温峤曰：“班彪识刘氏之复兴，马援知汉光之可辅。",
                    "zhushu": "汉书叙传曰：彪字叔皮，扶风人，客于天水。陇西隗嚣有窥觎之志，彪作王命论以讽之。东观汉记曰：马援字文渊，茂陵人。从公孙述、隗嚣游。后见光武曰：天下反复，盗名字者不可胜数。今见陛下寥廓大度，同符高祖，乃知帝王自有贞也。帝甚壮之。"
                },
                {
                    "paragraph": "今晋祚虽衰，天命未改，吾欲立功于河北，使卿延誉于江南，子其行乎？”温曰：“峤虽不敏，才非昔人，明公以桓、文之姿，建匡立之功，岂敢辞命！”",
                    "zhushu": "虞预晋书曰：峤字太真，太原祁人。少标俊清彻，英颖显名，为司空刘琨左司马。是时二都倾覆，天下大乱，琨闻元皇受命中兴，忼慨幽朔，志存本朝，使峤奉使。峤喟然对曰：峤虽乏管、张之才，而明公有桓、文之志，敢辞不敏，以违高旨。以左长史奉使劝进，累迁骠骑大将军。"
                },
                {
                    "paragraph": "温峤初为刘琨使来过江。于时江左营建始尔，纲纪未举。温新至，深有诸虑。既诣王丞相，陈主上幽越、社稷焚灭、山陵夷毁之酷，有黍离之痛。温忠慨深烈，言与泗俱，丞相亦与之对泣。叙情既毕，便深自陈结，丞相亦厚相酬纳。既出，欢然言曰：“江左自有管夷吾，此复何忧？”",
                    "zhushu": "史记曰：管仲夷吾者，颍上人。相齐桓公，九合诸侯，一匡天下。语林曰：初，温奉使劝进，晋王大集宾客见之。温公始入，姿形甚陋，合坐尽惊。既坐，陈说九服分崩，皇室弛绝，晋王君臣莫不歔欷。及言天下不可以无主，闻者莫不踊跃，植发穿冠。王丞相𣸧相付托。温公既见丞相，便游乐不住，曰：既见管仲，天下事无复忧。"
                },
                {
                    "paragraph": "王敦兄含为光𧚃勋。",
                    "zhushu": "含别传曰：含字处𢎞，琅邪临沂人。累迁徐州刺史、光𧚃勋。与弟敦作逆，伏诛。"
                },
                {
                    "paragraph": "敦既逆谋，屯据南州，含委职奔姑孰。",
                    "zhushu": "郭粲晋纪曰：初，王导恊赞中兴，敦有方面之功。敦以刘隗为间巳，举兵讨之，故含南奔武昌，朝廷始警备也。"
                },
                {
                    "paragraph": "王丞相诣阙谢。",
                    "zhushu": "中兴书曰：导从兄敦举兵讨刘隗，导率子弟二十余人，旦旦到公车，泥首谢罪。"
                },
                {
                    "paragraph": "司徒、丞相、扬州官僚问讯，仓卒不知何辞。顾司空时为扬州别驾，援翰曰：“王光禄远避流言，明公蒙尘路次，群下不宁，不审尊体起居何如？”",
                    "zhushu": ""
                },
                {
                    "paragraph": "郗太尉拜司空，语同坐曰：“平生意不在多，值世故纷纭，遂至台鼎。朱博翰音，实愧于怀。”",
                    "zhushu": "汉书曰：朱博字子元，杜陵人。为丞相，临拜，延登受策，有大声如钟鸣。上问扬雄、李寻，对曰：洪范所谓鼓妖者也。人君不聪，空名得进，则有无形之声。博后坐事自杀。故序传曰：博之翰音，鼓妖先作。易中孚曰：上九，翰音登于天，贞凶。王弼注曰：翰，高飞也。飞者，音飞而实不从也。"
                },
                {
                    "paragraph": "高坐道人不作汉语。或问此意，简文曰：“以简应对之烦。”",
                    "zhushu": "高坐别传曰：和尚胡名尸黎密，西域人，传云国王子，以国让弟，遂为沙门。永嘉中，始到此土，止于太市中。和尚天姿高朗，风韵遒迈。丞相王公一见奇之，以为吾之徒也。周仆射领𨕖，抚其背而叹曰：若𨕖得此贤，令人无恨。俄而周侯遇害，和尚对其灵坐作胡祝数千言，音声高畼，既而挥涕收泪。其哀乐废兴，皆此。类性高简，不学晋语。诸公与之言，皆因传译。然神领意得，顿在言前。塔寺记曰：尸黎密蒙曰高坐。在石子冈。常行头陀。卒于梅冈，即葬焉。晋元帝于蒙边立寺。因名高坐。"
                },
                {
                    "paragraph": "周仆射雍容好仪形，诣王公，初下车，隐数人，王公含笑看之。既坐，傲然啸咏。王公曰：“卿欲希嵇、阮邪？”答曰：“何敢近舍明公，远希嵇、阮！”",
                    "zhushu": "邓粲晋纪曰：伯仁仪容𢎞伟，善于俯仰应答，精神足以荫映数人。深自持，能致人，而未尝往焉。"
                },
                {
                    "paragraph": "庾公尝入佛图，见卧佛，",
                    "zhushu": "湼槃经云：如来背痛，于双树间北首而卧，故后之图绘者为此象。"
                },
                {
                    "paragraph": "曰：“此子疲于津梁。”于时以为名言。",
                    "zhushu": ""
                },
                {
                    "paragraph": "挚瞻曾作四郡太守，大将军户曹叅军，复出作内史，",
                    "zhushu": "挚氏世本曰：瞻字景游，京兆长安人，太常虞兄子也。父育，凉州刺史。瞻少善属文，起家著作郎中。朝乱，依王敦为户曹叅军，历安丰、新蔡、西阳太守。见敦以故坏裘赐老病外部都督。瞻谏曰：尊裘虽故，不宜与小吏。敦曰：何为不可？瞻时因醉曰：若上服皆可用赐，貂蝉亦可赐下乎？敦曰：非喻，所引如此，不堪二千石。瞻曰：瞻视去西阳，始脱屣耳。敦反，乃左迁随郡内史。"
                },
                {
                    "paragraph": "年始二十九。尝别王敦，敦谓瞻曰：“卿年未三十，已为万石，亦太蚤。”瞻曰：“方于将军少为太蚤，比之甘罗，已为太老。”",
                    "zhushu": "挚氏世本曰：瞻高亮有气节，故以此答敦。后知敦有异志，建兴四年，与第五琦据荆州以距敦，竟为所害。史记曰：甘罗，秦相茂之孙也。年十二，而秦相吕不韦欲使张唐相燕，唐不肻行，甘罗说而行之。又请车五乘以使赵。还报秦，秦封甘罗为上卿，赐以甘茂田宅。"
                },
                {
                    "paragraph": "梁国杨氏子，九岁，甚聪惠。孔君平",
                    "zhushu": "王隐晋书曰：孔坦字君平，会稽山阴人。善春秋，有文辩，历太子舍人，累迁廷尉卿。"
                },
                {
                    "paragraph": "诣其父，父不在，乃呼儿出，为设果。果有杨梅。孔指以示儿曰：“此是君家果。”儿应声答曰：“未闻孔雀是夫子家禽。”",
                    "zhushu": ""
                },
                {
                    "paragraph": "孔廷尉以裘与从弟沈，",
                    "zhushu": "孔氏谱曰：沈字德度，会稽山阴人。祖父奕，全椒令。父群，鸿胪卿。沈至琅邪王文学。"
                },
                {
                    "paragraph": "沈辞不受。廷尉曰：“晏平仲之俭，祠其先人，豚肩不掩豆，犹狐裘数十年，",
                    "zhushu": "刘向别录曰：晏平仲名婴，东莱夷维人。事齐灵公、庄公，以节俭力行重于齐。礼记曰：晏平仲祀其先人，豚肩不掩豆，君子以为俭也。又曰：晏子一狐裘三十年，晏子焉知礼？注：豚，俎实也。豆，径尺。言并豚之两肩不能掩豆，喻少也。"
                },
                {
                    "paragraph": "卿复何辞此？”于是受而服之。",
                    "zhushu": ""
                },
                {
                    "paragraph": "佛图澄与诸石游，",
                    "zhushu": "澄别传曰：道人佛图澄，不知何许人，出于炖煌。好佛道，出家为沙门。永嘉中，至洛阳，值京师有难，潜遁草泽间。石勒雄异，好杀害，因勒大将军郭默略见勒，以麻油涂掌，占见吉凶，数百里外听浮图铃声，逆知祸福。勒甚敬信之。虎即位，亦师澄，号大和尚。自知终日开棺无尸，唯袈裟法服在焉。"
                },
                {
                    "paragraph": "林公曰：“澄以石虎为海鸥鸟。”",
                    "zhushu": "赵书曰：虎字季龙，勒从弟也。征伐每斩将搴旗。勒死，诛勒诸儿，袭位。庄子曰：海上之人好鸥者，每旦之海上，从鸥游，鸥之至者数百而不止。其父曰：吾闻鸥鸟从汝游，取来玩之。明日之海上，鸥舞而不下。"
                },
                {
                    "paragraph": "谢仁祖年八岁，谢豫章",
                    "zhushu": "鲲。子别见。"
                },
                {
                    "paragraph": "将送客，尔时语已神悟，自参上流。诸人咸共叹之曰：“年少一坐之颜回。”仁祖曰：“坐无尼父，焉别颜回？”",
                    "zhushu": "晋阳秋曰：谢尚字仁祖，陈郡人，鲲之子也。龆龀丧兄，哀恸过人。及遭父丧，温峤喭之，尚号叫极哀。既而收涕告诉，有异常童。峤奇之，由是知名。仕至镇西将军、豫州刺史。"
                },
                {
                    "paragraph": "陶公疾笃，都无献替之言，朝士以为恨。",
                    "zhushu": "陶氏叙曰：侃字士衡，其先鄱阳人，后徙寻阳。侃少有远槩纲维宇宙之志。察孝廉入洛，司空张华见而谓曰：后来匡主宁民，君其人也。刘𢎞镇沔南，取为长史，谓侃曰：昔吾为羊太傅参佐，见语云：君后当居身处。今相观亦复然矣。累迁湘、广、荆三州刺史，加羽葆鼓吹，封长沙郡公。大将军，赞拜不名，剑履上殿，进太尉，赠大司马。谥桓公。按：王隐晋书载侃临终表曰：臣少长孤寒，始愿有限，过蒙先朝历世异恩。臣年垂八十，位极人臣，启手启足，当复何恨！但以余寇未诛，山陵未复，所以愤慨兼怀，唯此而已！犹冀犬马之齿，尚可少延，欲为陛下北吞石虎，西诛李雄，势遂不振，良圗永息。临书振腕，涕泗横流。伏愿遴𨕖代人，使必得良才，足以奉宣王猷，遵成志业，则虽死之日，犹生之年。有表若此，非无献替。"
                },
                {
                    "paragraph": "仁祖闻之曰：“时无竖刁，故不贻陶公话言。”",
                    "zhushu": "吕氏春秋曰：管仲病，桓公问曰：子如不讳，谁代子相者？竖刁何如？管仲曰：自宫以事君，非人情，必不可用。后果乱齐。"
                },
                {
                    "paragraph": "时贤以为德音。",
                    "zhushu": ""
                },
                {
                    "paragraph": "竺法深在简文坐，刘尹问：“道人何以游朱门？”答曰：“君自见其朱门，贫道如游蓬户。”",
                    "zhushu": "高逸沙门传曰：法师居会稽，皇帝重其风德，遣使迎焉，法师暂出应命。司徒会稽王天性虚澹，与法师结殷勤之欢。师虽升履丹墀，出入朱邸，泯然旷达，不异蓬宇也。"
                },
                {
                    "paragraph": "或云卞令。",
                    "zhushu": "别见。"
                },
                {
                    "paragraph": "孙盛为庾公记室叅军，",
                    "zhushu": "中兴书曰：盛字安国，太原中都人。博学强识，历著作郎、浏阳令。庾亮为荆州，以为征西主簿，累迁秘书监。"
                },
                {
                    "paragraph": "从猎，将其二儿俱行。庾公不知，忽于猎塲见齐庄，时年七八岁。庾谓曰：“君亦复来邪？”应声答曰：“所谓‘无小无大，从公于迈’。”",
                    "zhushu": ""
                },
                {
                    "paragraph": "孙齐由、齐庄二人小时诣庾公。公问齐由“何字”，答曰：“字齐由。”公曰：“欲何齐邪？”曰：“齐许由。”",
                    "zhushu": "晋百官名曰：孙潜字齐由，太原人。中兴书曰：潜，盛长子也，豫章太守。殷仲堪下讨王国寳，潜时在郡，逼为咨议叅军，固辞不就，遂以忧卒。"
                },
                {
                    "paragraph": "齐庄“何字”，答曰：“字齐庄”。公曰：“欲何齐？”曰：“齐庄周。”公曰：“何不慕仲尼而慕庄周？对曰：“圣人生知，故难企慕。”庾公大喜小儿对",
                    "zhushu": "孙放别传曰：放字齐庄，监君次子也。年八岁，太尉庾公召见之。放清秀，欲观试，乃授𥿄笔令书，放便自疏名字，公题后问之曰：为欲慕庄周邪？放书答曰：意欲慕之。公曰：何故不慕仲尼而慕庄周？放曰：仲尼生而知之，非希企所及。至于庄周，是其次者，故慕耳。公谓宾客曰：王辅嗣应答，恐不能胜之。卒长沙王相。"
                },
                {
                    "paragraph": "张𤣥之、顾敷，是顾和中外孙，皆少而聪惠，和并知之，而常谓顾胜，亲重偏至，张颇不懕。",
                    "zhushu": "敷别见。续晋阳秋曰：张𤣥之字祖希，吴郡太守澄之孙也。少以学显，历吏部尚书，出为冠军将军、吴兴太守。会稽内史谢𤣥同时之郡，论者以为南北之望。𤣥之名亚谢𤣥，时亦称南北二𤣥。卒于郡。"
                },
                {
                    "paragraph": "于时，张年九岁，顾年七岁，和与俱至寺中，见佛般泥洹像，弟子有泣者，有不泣者。和以问二孙。𤣥谓：“被亲故泣，不被亲故不泣。”敷曰：“不然，当由忘情故不泣，不能忘情故泣。”",
                    "zhushu": "大智度论曰：佛在阴庵罗双树间，入般湼槃，卧北首，大地震动。诸三学人，佥然不乐，郁伊交涕。诸无学人，但念诸法，一切无常。"
                },
                {
                    "paragraph": "庾法畼造庾太尉，握麈尾至佳，公曰：“此至佳，那得在？”法畼曰：“廉者不求，贪者不与，故得在耳。”",
                    "zhushu": "法畼，氏族所出未详。法畼著人物论，自叙其美云：悟锐有神，才辞通辩。"
                },
                {
                    "paragraph": "庾稚恭为荆州，",
                    "zhushu": "庾翼别传曰：翼字稚恭，颍川鄢陵人也。少有大度，时论以经畧许之。兄太尉亮薨，朝议推才，乃以翼都督七州。进征南将军、荆州刺史。"
                },
                {
                    "paragraph": "以毛扇上武帝。武帝疑是故物。",
                    "zhushu": "傅咸羽扇赋序曰：昔吴人直截鸟翼而摇之，风不减方圆二扇而功无加，然中国莫有生意者。灭吴之后，翕然贵之，无人不用。按：庾怿以白羽扇献武帝，帝嫌其非新，反之，不闻翼也。"
                },
                {
                    "paragraph": "侍中刘劭曰：",
                    "zhushu": "文字志曰：劭字彦祖，彭城丛亭人。祖讷，司隷校尉。父松，成皋令。劭博识好学，多艺能，善草隷。初仕领军叅军。太傅出东，劭谓京洛必危，乃单马奔扬州，历侍中、豫章太守。"
                },
                {
                    "paragraph": "“栢梁云构，工匠先居其下；管弦繁奏，钟夔先听其音。",
                    "zhushu": "钟，钟期也。䕫，舜乐正。"
                },
                {
                    "paragraph": "稚恭上扇，以好不以新。”庾后闻之曰：“此人宜在帝左右。”",
                    "zhushu": ""
                },
                {
                    "paragraph": "何骠骑亡后，",
                    "zhushu": "何充别见。"
                },
                {
                    "paragraph": "征褚公入。既至石头，王长史、刘尹同诣褚。褚曰：“真长，何以处我？”真长顾王曰：“此子能言。”褚因视王，王曰：“国自有周公。”",
                    "zhushu": "晋阳秋曰：充之卒，议者谓太后父裒宜秉朝政，裒自丹徒入朝。吏部尚书刘遐劝裒曰：会稽王令德，国之周公也，足下宜以大政付之。裒长史王胡之亦劝归藩，于是固辞归京。"
                },
                {
                    "paragraph": "桓公北征，经金城，见前为琅邪时种柳皆已十围，慨然曰：“木犹如此，人何以堪！”攀枝执条，泫然流泪。",
                    "zhushu": "桓温别传曰：温字元子，谯国龙亢人，汉五更桓荣后也。父彛，有识鉴。温少有豪迈风气，为温峤所知。累迁琅邪内史，进征西大将军，镇西夏。时逆胡未诛，余烬假息，温亲勒郡卒，建旗致讨，清荡伊、洛，展敬园陵。薨，谥宣武侯。"
                },
                {
                    "paragraph": "简文作抚军时，尝与桓宣武俱入朝，更相让在前。宣武不得已而先之，因曰：“伯也执殳，为王前驱。”",
                    "zhushu": "卫诗也。殳，长一丈二尺，无刃。"
                },
                {
                    "paragraph": "简文曰：“所谓‘无小无大，从公于迈。’”",
                    "zhushu": ""
                },
                {
                    "paragraph": "顾悦与简文同年，而发蚤白。",
                    "zhushu": "中兴书曰：悦字君叔，晋陵人。初为殷浩扬州别驾，浩卒，上疏理浩。或谏以浩为太宗所废，必不依许。悦固争之，浩果得申，物论称之。后至尚书左丞。"
                },
                {
                    "paragraph": "简文曰：“卿何以先白？”对曰：“蒲柳之姿，望秋而落；松栢之质，经霜弥茂。”",
                    "zhushu": "顾凯之为父传曰：君以直道陵迟于世，入见王，王发无二毛，而君已斑白。问君年，乃曰：卿何偏蚤白？君曰：松栢之姿，经霜犹茂；臣蒲柳之质，望秋先零。受命之异也。王称善久之。"
                },
                {
                    "paragraph": "桓公入峡，绝壁天悬，腾波迅急。",
                    "zhushu": "晋阳秋曰：温以永和二年，率所领七千余人伐蜀，拜表辄行。"
                },
                {
                    "paragraph": "迺叹曰：“既为忠臣，不得为孝子，如何？”",
                    "zhushu": "汉书曰：王阳为益州刺史，行部至邛僰九折坂，叹曰：奉先人遗体，奈何数乘此险！以病去官。后王尊为刺史，至其坂，问吏曰：非王阳所畏之道邪？吏曰：是。叱其驭曰：驱之。王阳为孝子，王尊为忠臣。"
                },
                {
                    "paragraph": "初，荧惑入太微，寻废海西。",
                    "zhushu": "晋阳秋曰：泰和六年闰十月，荧惑入太微端门。十一月，大司马桓温废帝为海西公。晋安帝纪曰：桓温于枋头奔败，知民望之去也，乃屠袁真于夀阳。既而谓郗超曰：足以雪枋头之耻乎？超曰：未厌有识之情也。公六十之年，败于大举，不建高世之勋，未足以镇厌民望。因说温以废立之事。时温夙有此谋，深纳超言，遂废海西。"
                },
                {
                    "paragraph": "简文登阼，复入太微，帝恶之。",
                    "zhushu": "徐广晋纪曰：咸安元年十二月，荧惑逆行入太微，至二年七月犹在焉。帝惩海西之事，心甚忧之。"
                },
                {
                    "paragraph": "时郗超为中书，在直。",
                    "zhushu": "中兴书曰：超字景兴，高平人，司空愔之子也。少而卓荦不羁，有旷世之度。累迁中书郎、司徒左长史。"
                },
                {
                    "paragraph": "引超入曰：“天命修短，故非所计，政当无复近日事不？”超曰：“大司马方将外固封疆，内镇社稷，必无若此之虑。臣为陛下以百口保之。”帝因诵庾仲初诗",
                    "zhushu": "庾阐从征诗也。"
                },
                {
                    "paragraph": "曰：“志士痛朝危，忠臣哀主辱。”声甚凄厉。郗受假还东，帝曰：“致意尊公，家国之事，遂至于此。由是身不能以道匡卫，思患预防，愧叹之深，言何能喻！”因泣下流襟。",
                    "zhushu": "续晋阳秋曰：帝外压强臣，忧愤不得志，在位二年而崩。"
                },
                {
                    "paragraph": "简文在暗室中坐，召宣武。宣武至，问：“上何在？”简文曰：“某在斯。”时人以为能。",
                    "zhushu": "论语曰：师冕见，及阶，子曰：阶也。及席，子曰：席也。皆坐，子告之曰：某在斯，某在斯。注：历告坐中人也。"
                },
                {
                    "paragraph": "简文入华林园，顾谓左右曰：“会心处不必在远，翳然林水，便自有濠濮闲想也，",
                    "zhushu": "濠、濮，二水名也。庄子曰：庄子与惠子游濠梁水上，庄子曰：鯈鱼出游从容，是鱼乐也。惠子曰：子非鱼，安知鱼之乐邪？庄子曰：子非我，安知我之不知鱼之乐也？庄周钓在濮水，楚王使二大夫造焉，曰：愿以境内累庄子。庄子持竿不顾，曰：吾闻楚有神龟者，死已三千年矣，巾笥而藏于庙。此宁曳尾于涂中，宁留骨而贵乎？二大夫曰：宁曳尾于涂中。庄子曰：往矣，吾亦宁曳尾于涂中。"
                },
                {
                    "paragraph": "觉鸟兽禽鱼自来亲人。”",
                    "zhushu": ""
                },
                {
                    "paragraph": "谢太傅语王右军曰：“中年伤于哀乐，与亲友别，辄作数日恶。”王曰：",
                    "zhushu": "文字志曰：王羲之字逸少，琅邪临沂人。父旷，淮南太守。羲之少朗拔，为叔父廙所赏。善草隶。累迁江州刺史、右军将军、会稽内史。"
                },
                {
                    "paragraph": "“年在桑榆，自然至此，正赖丝竹陶写，恒恐儿軰觉，损欣乐之趣。”",
                    "zhushu": ""
                },
                {
                    "paragraph": "支道林常养数匹马。或言“道人畜马不韵”。支曰：“贫道重其神骏。”",
                    "zhushu": "高逸沙门传曰：支遁字道林，河内林虑人，或曰陈留人，本姓闵氏。少而任心独往，风期高亮，家世奉法。尝于余杭山沈思道行，泠然独畼。年二十五，始释形入道。年五十三，终于洛阳。"
                },
                {
                    "paragraph": "刘尹与桓宣武共听讲《礼记》，桓云：“时有入心处，便觉咫尺𤣥门。”刘曰：“此未关至极，自是金华殿之语。”",
                    "zhushu": "汉书叙传曰：班伯少受诗于师丹，大将军王凤荐伯于成帝，宜劝学，召见宴暱，拜为中常侍。时上方向学，郑宽中、张禹朝夕入说尚书、论语于金华殿，诏伯受之。"
                },
                {
                    "paragraph": "羊秉为抚军叅军，少亡，有令誉。夏侯孝若为之叙，极相赞悼。",
                    "zhushu": "羊秉叙曰：秉字长达，太山平阳人，汉南阳太守续曾孙。大父魏郡府君，即车骑掾元子也。府君夫人郑氏无子，乃养秉。龆龀而佳，小心敬慎。十岁而郑夫人薨，秉思容尽哀。俄而公府掾及夫人并卒，秉群从父率礼相承，人不间其亲，雍雍如也。仕参抚军将军事，将奋千里之足，挥冲天之翼，惜乎春秋三十有二而卒。昔罕虎死，子产以为无与为善。自夫子之没，有子产之叹矣。亡后有子，男又不育，是何行善而祸繁也？岂非司马生之所惑与？"
                },
                {
                    "paragraph": "羊权为黄门侍郎，侍简文坐。帝问曰：“夏侯湛",
                    "zhushu": "别见。"
                },
                {
                    "paragraph": "作《羊秉叙》，绝可想，是卿何物？有后不？”",
                    "zhushu": "羊氏谱曰：权字道舆，徐州刺史悦之子也。仕至尚书左丞。"
                },
                {
                    "paragraph": "权澘然对曰：“亡伯令问夙彰，而无有继嗣，虽名播天听，然𦙍绝圣世。”帝嗟慨久之。",
                    "zhushu": ""
                },
                {
                    "paragraph": "王长史与刘真长别后相见，",
                    "zhushu": "王长史别传曰：蒙字仲祖，太原晋阳人。其先出自周室，经汉、魏世为大族。祖父佐，北军中候。父讷，叶令。蒙神气清韶，年十余岁，放迈不群，弱冠检尚，风流雅正，外绝荣竞，内寡私欲。辟司徒掾、中书郎，以后父赠光𧚃大夫。"
                },
                {
                    "paragraph": "王谓刘曰：“卿更长进。”答曰：“此若天之自高耳。”",
                    "zhushu": "语林曰：仲祖语真长曰：卿近大进。刘曰：卿仰看邪？王问何意，刘曰：不尔，何由测天之高也？"
                },
                {
                    "paragraph": "刘尹云：“人想王荆产佳，此想长松下当有清风耳。”",
                    "zhushu": "荆产，王微小字也。王氏谱曰：微字幼仁，琅邪人。祖父乂，平北将军。父澄，荆州刺史。微历尚书郎、右军司马。"
                },
                {
                    "paragraph": "王仲祖闻蛮语不解，茫然曰：“若使介葛卢来朝，故当不昩此语。”",
                    "zhushu": "春秋传曰：介葛卢来朝鲁，闻牛鸣，曰：是生三牺，皆用之矣。其音云。问之而信。杜预注曰：介，东夷国。葛卢，其君名也。"
                },
                {
                    "paragraph": "刘真长为丹阳尹，许𤣥度出都就刘宿。",
                    "zhushu": "续晋阳秋曰：许询字𤣥度，高阳人，魏中领军允𤣥孙。总角秀惠，众称神童。长而风情简素。司徒掾辟，不就。蚤卒。"
                },
                {
                    "paragraph": "床帷新丽，饮食丰甘。许曰：“若保全此处，殊胜东山。”刘曰：“卿若知吉凶由人，吾安得不保此？”",
                    "zhushu": "春秋传曰：吉凶无门，唯人所召。"
                },
                {
                    "paragraph": "王逸少在坐，曰：“令巢、许遇稷、契，当无此言。”二人并有愧色。",
                    "zhushu": ""
                },
                {
                    "paragraph": "王右军与谢太傅共登冶城，",
                    "zhushu": "扬州记曰：冶城，吴时鼓铸之所，吴平，犹不废。王茂𢎞所治也。"
                },
                {
                    "paragraph": "谢悠然远想，有高世之志。王谓谢曰：“夏禹勤王，手足胼胝；",
                    "zhushu": "帝王世纪曰：禹治洪水，手足胼胝。世传禹病偏枯，足不相过，今称禹步是也。"
                },
                {
                    "paragraph": "文王旰食，日不暇给。",
                    "zhushu": "尚书曰：文王自朝至于日晐，不遑暇食。"
                },
                {
                    "paragraph": "今四郊多垒，",
                    "zhushu": "礼记曰：四郊多垒，卿大夫之辱也。"
                },
                {
                    "paragraph": "宜人人自效。而虚谈废务，浮文妨要，恐非当今所宜。”谢答曰：“秦任商鞅，二世而亡，",
                    "zhushu": "战国策曰：卫商鞅，诸庶孽子，名鞅，姓公孙氏。少好刑名学，为秦孝公相，封于商。"
                },
                {
                    "paragraph": "岂清言致患邪？”",
                    "zhushu": ""
                },
                {
                    "paragraph": "谢太傅寒雪日内集，与儿女讲论文义。俄而雪骤，公欣然曰：“白雪纷纷何所似？”兄子胡儿曰：",
                    "zhushu": "胡儿，谢朗小字也。续晋阳秋曰：朗字长度，安次兄据之长子。安蚤知之，文义艳发，名亚于𤣥。仕至东阳太守。“"
                },
                {
                    "paragraph": "撒盐空中差可拟。”兄女曰：“未若柳絮因风起。”公大笑乐。即公大兄无奕女，左将军王凝之妻也。",
                    "zhushu": "王氏谱曰：凝之字叔平，右将军羲之第二子也。历江州刺史、左将军、会稽内史。晋安帝纪曰：凝之事五斗米道，孙恩之攻会稽，凝之谓民吏曰：不须备防，吾已请大道，许遣鬼兵相助，贼自破矣。既不设备，遂为恩所害。妇人集曰：谢夫人名道蕴，有文才，所著诗、赋、诔、颂传于世。"
                },
                {
                    "paragraph": "王中郎令伏𤣥度、习凿齿",
                    "zhushu": "王中郎传曰：坦之字文度，太原晋阳人。祖东海太守承，清淡平远。父述，贞贵简正。坦之器度淳深，孝友天至，誉辑朝野，标的当时。累迁侍中、中书令，领北中郎将，徐、兖二州刺史。中兴书曰：伏滔字𤣥度，平昌安丘人。少有才学，举秀才，大司马桓温叅军，领大著作，掌国史，游撃将军，卒。习凿齿字彦威，襄阳人。少以文称，善尺牍。桓温在荆州。辟为从事。历治中、别驾，迁荥阳太守。"
                },
                {
                    "paragraph": "论青、楚人物，",
                    "zhushu": "滔集载其论畧曰：滔以春秋时鲍叔、管仲、隰朋、召忽、轮扁、𡩋戚、麦丘人、逢丑父、晏婴、㳙子，战国时，公羊高、孟轲、邹衍、田单、荀卿、邹奭，莒大夫、田子方、檀子、鲁连、淳于髠、昐子、田光、颜歜、黔子、于陵仲子、王叔、即墨大夫，前汉时伏征君、终军、东郭先生、叔孙通、万石君、东方朔、安期先生，后汉时大司徒、伏三老、江革、逢萌、禽庆、承㓜子、徐防、薛方、郑康成、周孟玉、刘祖荣、临孝存、侍其元矩、孙寳硕、刘仲谋、刘公山、玉仪伯、郎宗、祢正平、刘成国，魏时管㓜安、邴根矩、华子鱼、徐伟长、任昭先、伏高阳。此皆青士有才德者也。凿齿以神农生于黔中，邵南咏其美化，春秋称其多才。汉广之风，不同鸡鸣之篇，子文、叔敖，羞与管晏比德。接舆之歌凤兮，渔父之咏沧浪，汉阴文人之折子贡，市南宜僚，屠羊说之不为利回，鲁仲连不及老莱夫妻，田光逊于屈原、邓禹，卓茂无敌于天下，管㓜安不胜庞公，庞士元不推华子鱼，何、邓二尚书独步于魏朝，乐令无对于晋世。昔伏羲𦵏南郡，少昊𦵏长沙，舜𦵏零陵。比其人，则准的如此；论其土，则群圣之所𦵏；考其风，则诗人之所歌；寻其事，则未有赤眉、黄巾之贼。此何如青州邪？滔与相往反，凿齿无以对也。"
                },
                {
                    "paragraph": "临成，以示韩康伯。康伯都无言，王曰：“何故不言？”韩曰：“无可无不可。”",
                    "zhushu": "马融注论语曰：唯义所在。"
                },
                {
                    "paragraph": "刘尹云：“清风朗月，辄思𤣥度。”",
                    "zhushu": "晋中兴士人书曰：许询能清言，于时士人皆钦慕仰爱之。"
                },
                {
                    "paragraph": "荀中郎在京口，",
                    "zhushu": "晋阳秋曰：荀羡字令则，颖川人，光𧚃大夫崧之子也。清和有识裁，少以主壻为驸马都尉。是时殷浩叅谋百揆，引羡为援，频莅义兴、吴郡，超授北中郎将、徐州刺史，以蕃屏焉。中兴书曰：羡年二十八，出为徐、兖二州。中兴方伯之少，未有若羡者也。"
                },
                {
                    "paragraph": "登北固望海云：",
                    "zhushu": "南徐州记曰：城西北有别岭入江，三面临水，高数十文，号曰北固。"
                },
                {
                    "paragraph": "“虽未睹三山，便自使人有凌云意。若秦、汉之君，必当褰裳濡足。”",
                    "zhushu": "史记封禅书曰：蓬莱、方丈、瀛洲，此三山世传在海中，去人不远。尝有至者，言诸仙人不死药在焉。黄金白银为宫阙，草物禽兽尽白，望之如云。及至，反居水下，欲到，即风引船而去，终莫能至。秦始皇登会稽，并海上，冀遇三神山之奇药。汉武帝既封泰山，无风雨变至，方士更言蓬莱诸药可得，于是上欣然东至海，冀获蓬莱者。"
                },
                {
                    "paragraph": "谢公云：“贤圣去人，其间亦迩。”子姪未之许。公叹曰：“若郗超闻此语，必不至河汉。”",
                    "zhushu": "超别传曰：超精于理义，沙门支道林以为一时之俊。庄子曰：肩吾问于连叔曰：吾闻言于接舆，大而无当，往而不反。怪怖其言，犹河汉而无极也。"
                },
                {
                    "paragraph": "支公好鹤，住剡东𡵙山。",
                    "zhushu": "支公书曰：山去会稽二百里。"
                },
                {
                    "paragraph": "有人遗其双鹤，少时翅长欲飞。支意惜之，乃铩其翮。鹤轩翥不复能飞，乃反顾翅垂头，视之如有懊丧意。林曰：“既有陵霄之姿，何肻为人作耳目近玩？”养令翮成，置使飞去。",
                    "zhushu": ""
                },
                {
                    "paragraph": "谢中郎经曲阿后湖，问左右：“此是何水？”",
                    "zhushu": "中兴书曰：谢万字万石，太傅安弟也。才气高俊，蚤知名。历吏部、西中郎将、豫州刺史、散骑常侍。"
                },
                {
                    "paragraph": "答曰：“曲阿湖。”",
                    "zhushu": "太康地记曰：曲阿，本名云阳，秦始皇以有王气，凿北阬山以败其势，截其直道，使其阿曲，故曰曲阿也。吴还为云阳，今复名曲阿。"
                },
                {
                    "paragraph": "谢曰：“故当渊注渟著，纳而不流。”",
                    "zhushu": ""
                },
                {
                    "paragraph": "晋武帝每饷山涛恒少。谢太傅",
                    "zhushu": "安也。"
                },
                {
                    "paragraph": "以问子弟，车骑",
                    "zhushu": "玄也。"
                },
                {
                    "paragraph": "答曰：“当由欲者不多，而使与者忘少。”",
                    "zhushu": "谢车骑家传曰：玄字㓜度，镇西奕第三子也。神理明俊，善微言。叔父太傅尝与子姪燕集，问：武帝任山公以三事，任以官人，至于赐予，不过斤合，当有旨不？𤣥答有辞致也。"
                },
                {
                    "paragraph": "谢胡儿语庾道季：",
                    "zhushu": "道季，庾龢小字。徐广晋纪曰：龢字道季，太尉亮子也。风情率悟，以文谈致称于时。历仕至丹阳尹，兼中领军。"
                },
                {
                    "paragraph": "“诸人莫当就卿谈，可坚城垒。庾曰：若文度来，我以偏师待之。康伯来，济河焚舟。",
                    "zhushu": "春秋传曰：秦伯伐晋，济河焚舟。杜预曰：示必死。"
                },
                {
                    "paragraph": "李𢎞度常叹不被遇。",
                    "zhushu": "中兴书曰：李充字𢎞度，江夏鄳人也。祖康、父矩，皆有美名。充初辟丞相掾、记室叅军，以贫，求剡县，迁大著作、中书郎。"
                },
                {
                    "paragraph": "殷扬州",
                    "zhushu": "殷浩别见。"
                },
                {
                    "paragraph": "知其家贫，问：“君能屈志百里不？”李答曰：“北门之叹，久已上闻。",
                    "zhushu": "卫诗：北门，刺仕不得志也。"
                },
                {
                    "paragraph": "穷猿奔林，岂暇择木！”遂授剡县。",
                    "zhushu": ""
                },
                {
                    "paragraph": "王司州至吴兴印渚中看。",
                    "zhushu": "王胡之别传曰：胡之字修龄，琅邪临沂人，王廙之子也。历吴兴太守，征侍中、丹阳尹、秘书监，并不就。拜使持节、都督司州诸军事、西中郎将、司州刺史。吴兴记曰：于潜县东七十里，有印渚，渚傍有白石山，峻壁四十丈。印渚葢众溪之下流也。印渚已上至县，悉石濑恶道，不可行船；印渚已下，水道无险，故行旅集焉。"
                },
                {
                    "paragraph": "叹曰：“非唯使人情开涤，亦觉日月清朗。”",
                    "zhushu": ""
                },
                {
                    "paragraph": "谢万作豫州都督，新拜，当西之都邑，相送累日，谢疲频。于是高侍中往，",
                    "zhushu": "中兴书曰：高崧字茂琰，广陵人。父悝，光𧚃大夫。崧少好学，善史传，累。迁吏部郎、侍中，以公累免官。"
                },
                {
                    "paragraph": "径就谢坐，因问：“卿今仗节方州，当疆理西蕃，何以为政？”谢粗道其意。高便为谢道形势，作数百语，谢遂起坐。高去后，谢追曰：“阿酃故粗有才具。”",
                    "zhushu": "阿酃，崧小字也。"
                },
                {
                    "paragraph": "谢因此得终坐。",
                    "zhushu": ""
                },
                {
                    "paragraph": "袁彦伯为谢安南司马，",
                    "zhushu": "安南谢奉，别见。"
                },
                {
                    "paragraph": "都下诸人送至濑乡。将别，既自凄惘，叹曰：“江山辽落，居然有万里之势。”",
                    "zhushu": "续晋阳秋曰：袁宏字彦伯，陈郡人，魏郎中令焕六世孙也。祖猷，侍中。父朂，临汝令。宏起家建威参军、安南司马记室。太傅谢安赏宏机捷辩速，自吏部郎出为东阳郡，乃祖之于冶亭，时贤皆集。安欲卒迫试之，执手将别，顾左右取一扇而赠之。宏应声答曰：辄当奉扬仁风，慰彼黎庶。合坐叹其要捷。性直亮，故位不显也。在郡卒。"
                },
                {
                    "paragraph": "孙绰赋《遂初》，筑室畎川，自言见止足之分。",
                    "zhushu": "中兴书曰：绰字兴公，太原中都人。少以文称，历太学博士、大著作、散骑常侍。遂初赋叙曰：余少慕老庄之道，仰其风流久矣。郤感于陵贤妻之言，怅然悟之。乃经始东山，建五亩之宅，带长阜，倚茂林，孰与坐华幕、击钟鼓者同年而语其乐哉？"
                },
                {
                    "paragraph": "斋前种一株松，恒自手壅治之。高世远时亦邻居，",
                    "zhushu": "世远，高柔字也。别见。"
                },
                {
                    "paragraph": "语孙曰：“松树子非不楚楚可怜，但永无栋梁用耳。”孙曰：“枫柳虽合抱，亦何所施？”",
                    "zhushu": ""
                },
                {
                    "paragraph": "桓征西治江陵城甚丽，",
                    "zhushu": "盛𢎞之荆州记曰：荆州城临汉江，临江王所治。王被征，出城北门而车轴折，父老泣曰：吾王去不还矣！从此不开北门。"
                },
                {
                    "paragraph": "会宾僚出江津望之，云：“若能目此城者有赏。”顾长康时为客，在坐，目曰：“遥望层城，丹楼如霞。”桓即赏以二婢。",
                    "zhushu": ""
                },
                {
                    "paragraph": "王子敬语王孝伯曰：“羊叔子自复佳耳，然亦何与人事？",
                    "zhushu": "晋诸公赞曰：羊祜字叔子，太山平阳人也。世长吏二千石，至祜九世，以清德称。为儿时，游汶滨，有行父止而观焉，叹息曰：处士大好相，善为之，未六十，当有重功于天下。即富贵，无相忘。遂去，莫知所在。累迁都督荆州诸军事。自在南夏，吴人说服，称曰羊公，莫敢名者。南州人闻公哀，号哭罢市。"
                },
                {
                    "paragraph": "故不如铜雀台上妓。”",
                    "zhushu": "魏武遗令曰：以吾妾与妓人，皆著铜雀台上，施六尺床穗帷，月朝十五日，辄使向帐作侮。"
                },
                {
                    "paragraph": "林公见东阳长山曰：“何其坦迤！”",
                    "zhushu": "会稽土地志曰：山靡迤而长，县因山得名。"
                },
                {
                    "paragraph": "顾长康从会稽还，人问山川之美，顾云：“千岩竞秀，万壑争流，草木蒙笼其上，若云兴霞蔚。”",
                    "zhushu": "丘渊之文章录曰：顾恺之字长康，晋陵人。父悦，尚书左丞。恺之，义熙初为散骑常侍。"
                },
                {
                    "paragraph": "简文崩，孝武年十余岁立，至暝不临。",
                    "zhushu": "宋明帝文章志曰：孝武皇帝讳昌明，简文第三子也。初，简文观䜟书曰：晋氏阼尽昌明。及帝诞育，东方始明，故因生时以为讳，而相与忘告简文。问之，乃以讳对。简文流涕曰：不意我家昌明便出。帝聪惠，推贤任才，年三十五崩。"
                },
                {
                    "paragraph": "左右启“依常应临”。帝曰：“哀至则哭，何常之有？”",
                    "zhushu": ""
                },
                {
                    "paragraph": "孝武将讲《孝经》，谢公兄弟与诸人私庭讲习。",
                    "zhushu": "续晋阳秋曰：宁康三年九月九日，帝讲孝经，仆射谢安侍坐，吏部尚书陆纳兼侍中卞耽读，黄门侍郎谢石、吏部袁宏兼执经，中书郎车𦙍、丹阳尹王混摘句。"
                },
                {
                    "paragraph": "车武子难苦问谢，",
                    "zhushu": "车𦙍别见。"
                },
                {
                    "paragraph": "谓袁羊曰：“不问则德音有遗，多问则重劳二谢。”",
                    "zhushu": "袁羊，乔小字也。袁氏家传曰：乔字彦升，陈郡人。父瑰，光𧚃大夫。乔历尚书郎、江夏相。从桓温平蜀，封湘西伯、益州刺史。"
                },
                {
                    "paragraph": "袁曰：“必无此嫌。”车曰：“何以知尔？”袁曰：“何尝见明镜疲于屡照，清流惮于惠风！”",
                    "zhushu": ""
                },
                {
                    "paragraph": "王子敬云：“从山阴道上行，",
                    "zhushu": "会稽土地志曰：邑在山阴，故以名焉。"
                },
                {
                    "paragraph": "山川自相映发，使人应接不暇。若秋冬之际，尤难为怀。”",
                    "zhushu": "会稽郡记曰：会稽境特多名山水，峰𡼑隆峻，吐纳云雾。松栝枫柏，擢干竦条，潭壑镜彻，清流写注。王子敬见之曰：山水之美，使人应接不暇。"
                },
                {
                    "paragraph": "谢太傅问诸子姪：“子弟亦何预人事，而正欲使其佳？”诸人莫有言者。车骑答曰：",
                    "zhushu": "谢𤣥。"
                },
                {
                    "paragraph": "“譬如芝兰玉树，欲使其生于阶庭耳。”",
                    "zhushu": ""
                },
                {
                    "paragraph": "道壹道人好整饰音辞。",
                    "zhushu": "王珣游严陵濑诗叙曰：道壹姓竺氏，名德。沙门题目曰：道壹文锋富赡，孙绰为之赞曰：驰骋游说，言固不虚。唯兹壹公，绰然有余。譬若春圃，载芬载敷。条柯猗蔚，枝干扶疏。"
                },
                {
                    "paragraph": "从都下还东山，经吴中。已而会雪下，未甚寒。诸道人问在道所经。壹公曰：“风霜固所不论，乃先集其惨澹。郊邑正自飘瞥，林岫便已皓然。”",
                    "zhushu": ""
                },
                {
                    "paragraph": "张天锡为凉州刺史，称制西隅。既为符坚所禽，用为侍中。后于夀阳俱败，至都，",
                    "zhushu": "张资凉州记曰：天锡，字公纯，嘏安定乌氏人，张耳后也。曾祖轨，永嘉中为凉州刺史，值京师大乱，遂据凉土。天锡篡位，自立为凉州牧。符坚使将姚苌攻没凉州，天锡归长安，坚以为侍中、比部尚书、归义侯。从坚至夀阳，坚军败，遂南归，拜散骑常侍、西平公。中兴书曰：天锡后以贫拜庐江太守。薨，赠侍中。"
                },
                {
                    "paragraph": "为孝武所器。每入言论，无不竟日。颇有嫉己者，于坐问张：“北方何物可贵？”张曰：“桑椹甘香，鸱鸮革响。",
                    "zhushu": "诗鲁颂曰：翩彼飞鸮，集于泮林。食我桑椹，怀我好音。"
                },
                {
                    "paragraph": "淳酪养性，人无嫉心。”",
                    "zhushu": "西河旧事曰：河西牛羊肥，酪过精好，但写酪置革上，都不解散也。"
                },
                {
                    "paragraph": "顾长康拜桓宣武墓，作诗云：“山崩溟海竭，鱼鸟将何依？”",
                    "zhushu": "宋明帝文章志曰：恺之为桓温叅军，甚被亲暱。"
                },
                {
                    "paragraph": "人问之曰：“卿凭重桓乃尔，哭之状其可见乎？”顾曰：“鼻如广莫长风，眼如悬河决溜。”",
                    "zhushu": "春秋考异邮曰：距不周风四十五日，广莫风至。广莫者，精大备也。葢北风也，一曰寒风。"
                },
                {
                    "paragraph": "或曰：“声如震雷破山，泪如倾河注海。”",
                    "zhushu": ""
                },
                {
                    "paragraph": "毛伯成既负其才气，常称：“宁为兰摧玉折，不作萧敷艾荣。”",
                    "zhushu": "征西寮属名曰：毛𤣥字伯成，颍川人。仕至征西行军叅军。"
                },
                {
                    "paragraph": "范𡩋作豫章，",
                    "zhushu": "中兴书曰：寗字武子，慎阳县人。博学通览，累迁中书郎、豫章太守。"
                },
                {
                    "paragraph": "八日请佛有板。众僧疑，或欲作答，有小沙弥在坐末，曰：“世尊默然，则为许可。”众从其义。",
                    "zhushu": ""
                },
                {
                    "paragraph": "司马太傅斋中夜坐，",
                    "zhushu": "孝文王传曰：王讳道子，简文皇帝第五子也。封会稽王，领司徒、扬州刺史，进太傅。为桓𤣥所害，赠丞相。"
                },
                {
                    "paragraph": "于时天月明净，都无纤翳。太傅叹以为佳。谢景重在坐，",
                    "zhushu": "续晋阳秋曰：谢重字景重，陈郡人。父朗，东阳太守。重明秀有才会，终骠骑长史。"
                },
                {
                    "paragraph": "答曰：“意谓乃不如微云点缀。”太傅因戏谢曰：“卿居心不净，乃复强欲滓秽太清邪？”",
                    "zhushu": ""
                },
                {
                    "paragraph": "王中郎甚爱张天锡，问之曰：“卿观过江诸人，经纬江左轨辙，有何伟异？后来之彦，复何如中原？”张曰：“研求幽䆳，自王、何以还；因时修制，荀、乐之风。”",
                    "zhushu": "荀顗荀朂修定法制，乐则末闻。"
                },
                {
                    "paragraph": "王曰：“卿知见有余，何故为符坚所制？”",
                    "zhushu": "张资凉州记曰：天锡明鉴颖发，英声少著。"
                },
                {
                    "paragraph": "答曰：“阳消阴息，故天步屯蹇；否剥成象，岂足多讥。”",
                    "zhushu": ""
                },
                {
                    "paragraph": "谢景重女适王孝伯儿，二门公甚相爱美。",
                    "zhushu": "谢女谱曰：重女月镜，适王恭子愔之。"
                },
                {
                    "paragraph": "谢为太傅长史，被弹；王即取作长史，带晋陵郡。太傅巳构嫌孝伯，不欲使其得谢，还取作咨议。外示絷维，而实以乖闲之。及孝伯败后，太傅绕东府城行散，",
                    "zhushu": "丹阳记曰：东府城西，有简文为会稽王时第，东则孝文王道子府。道子领扬州，仍住先舍，故俗称东府。"
                },
                {
                    "paragraph": "僚属悉在南门，要望候拜。时谓谢曰：“王𡩋异谋，",
                    "zhushu": "阿寗，王恭小字也。"
                },
                {
                    "paragraph": "云是卿为其计。”谢曾无惧色，敛笏对曰：“乐彦辅有言，岂以五男易一女。”太傅善其对，因举酒劝之曰：“故自佳，故自佳。”",
                    "zhushu": ""
                },
                {
                    "paragraph": "桓𤣥义兴还后，见司马太傅，太傅已醉，坐上多客，问人云：“桓温来欲作贼，如何？”",
                    "zhushu": "晋安帝纪曰：温在姑孰，讽朝廷求九锡。谢安使吏部郎袁宏具其草，以示仆射王彪之，彪之作色曰：丈夫岂可以此事语人邪？安徐问其计。彪之曰：闻其疾已笃，且可缓其事。安从之，故不行。"
                },
                {
                    "paragraph": "桓𤣥伏不得起。谢景重时为长史，举板答曰：“故宣武公黜昏暗，登圣明，功超伊、霍，纷纭之议，裁之圣鉴。”太傅曰：“我知，我知。”即举酒云：“桓义兴，劝卿酒。”桓出谢过。",
                    "zhushu": "檀道鸾论之曰：道子可谓易于由言，谢重能解纷纭矣。"
                },
                {
                    "paragraph": "宣武移镇南州，制街衢平直。人谓王东亭曰：",
                    "zhushu": "王司徒传曰：王珣，字元琳，丞相导之孙，领军洽之子也。少以清秀称。大司马桓温辟为主簿，从讨袁真，封交趾望海县东。亭侯，累迁尚书左仆射，领𨕖，进尚书令。"
                },
                {
                    "paragraph": "“丞相初营建康，无所因承，而制置纡曲，方此为劣。”",
                    "zhushu": "晋阳秋曰：苏峻既诛，大事克平之后，都邑残荒。温峤议徙都豫章，以即丰全。朝士及三吴豪杰，谓可迁都会稽，王导独谓不宜迁都。建业，往之秣陵。古者既有帝王所治之表，又孙仲谋、刘𤣥德俱谓是王者之宅。今虽凋残，宜修劳来旋定之道，镇静群情。且百堵皆作，何患不克复乎？终至康宁，导之策也。"
                },
                {
                    "paragraph": "东亭曰：“此丞相乃所以为巧。江左地促，不如中国。若使阡陌条畅，则一览而尽。故纡余委曲，若不可测。”",
                    "zhushu": ""
                },
                {
                    "paragraph": "桓玄诣殷荆州，殷在妾房昼眠，左右辞不之通。桓后言及此事，殷云：“初不眠，纵有此，岂不以贤贤易色也。”",
                    "zhushu": "孔安国注论语曰：言以好色之心好贤人则善。"
                },
                {
                    "paragraph": "桓𤣥问羊孚：",
                    "zhushu": "羊氏谱曰：孚字子道，泰山人。祖楷，尚书郎。父绥，中书郎。孚历太学博士、州别驾、太尉叅军，年四十六卒。“"
                },
                {
                    "paragraph": "何以共重吴声？”羊曰：“当以其妖而浮。”",
                    "zhushu": ""
                },
                {
                    "paragraph": "谢混问羊孚：“何以器举瑚琏？”",
                    "zhushu": "晋安帝纪曰：混字叔源，陈郡人，司空琰少子也。文学砥砺立名，累迁中书令、尚书左仆射，坐党刘毅伏诛。论语子贡问曰：赐也何如？子曰：汝器也。曰：何器也？曰：瑚琏也。郑𤣥注曰：黍稷器，夏曰瑚，殷曰琏。"
                },
                {
                    "paragraph": "羊曰：“故当以为接神之器。”",
                    "zhushu": ""
                },
                {
                    "paragraph": "桓𤣥既篡位，后御床微陷，群臣失色。侍中殷仲文进曰：",
                    "zhushu": "续晋阳秋曰：仲文字仲文，陈郡人。祖融，太常。父康，呉兴太守。仲文闻𤣥平京邑，弃郡投焉。𤣥甚说之，引为咨议叅军。时王谧见礼而不亲，卞范之被亲而少礼。其宠遇隆重，兼于王、卞矣。及𤣥篡位，以佐命亲贵，厚自封崇。舆马器服，穷极绮丽，后房妓妾数十，丝竹不绝音。性甚贪吝，多纳贿赂，家累千金，常若不足。玄既败，先投义军。累迁侍中、尚书，以罪伏诛。“"
                },
                {
                    "paragraph": "当由圣德渊重，厚地所以不能载。”时人善之。",
                    "zhushu": ""
                },
                {
                    "paragraph": "桓玄既篡位，将改置直馆，问左右：“虎贲中郎省应在何处？”有人答曰：“无省。”当时殊忤旨，问：“何以知无？”答曰：“潘岳《秋兴赋叙》曰：‘兼虎贲中郎将，寓直散骑之省。’”",
                    "zhushu": "岳别见。其赋叙曰：晋十有四年，余年三十二，始见二毛。以太尉掾兼虎贲中郎将，寓直散骑之省。高阁连云，阳景罕曜。仆野人也，猥厕朝列，譬犹池鱼笼鸟，有江湖山薮之思。于是染翰操𥿄，慨然而赋。于时秋至，故以秋兴命萹。"
                },
                {
                    "paragraph": "𤣥咨嗟称善。",
                    "zhushu": "刘谦之晋纪曰：玄欲复虎贲中郎将，疑应直与不，访之僚佐，咸莫能定。叅军刘简之对曰：昔潘岳秋兴赋叙云：余兼虎贲中郎将，寓直于散骑之省。以此言之，是应直也。玄欢然从之。此语微异。又答者未知姓名，故详载之。"
                },
                {
                    "paragraph": "谢灵运好戴曲柄笠，",
                    "zhushu": "丘渊之新集录曰：灵运，陈郡阳夏人。祖玄，车骑将军。父涣，秘书郎。灵运历秘书监、侍中、临川内史，以罪伏诛。"
                },
                {
                    "paragraph": "孔隐士谓曰：“卿欲希心高远，何不能遗曲葢之貌？”",
                    "zhushu": "宋书曰：孔淳之，字彦深，鲁国人。少以辞荣就约，征聘，无所就。元嘉初，散骑郎征，不到，隐上虞山。"
                },
                {
                    "paragraph": "谢答曰：“将不畏影者未能忘怀。”",
                    "zhushu": "庄子云：渔父谓孔子曰：人有畏影恶迹而去之走者，举足逾数而迹逾多，走逾疾而影不离，自以尚迟，疾走不休，绝力而死。不知处阴以休影，处静以息迹，愚亦甚矣！子修心守真，还以物与人，则无异矣。不修身而求之人，不亦外事者乎？"
                }
            ]
        },
        {
            "name": "政事第三",
            "paragraphs": [
                {
                    "paragraph": "政事第三",
                    "type": 1
                },
                {
                    "paragraph": "陈仲弓为太丘长，时吏有诈称母病求假。事觉收之，令吏杀焉。主簿请付狱，考众奸。仲弓曰：“欺君不忠，病母不孝。不忠不孝，其罪莫大。考求众奸，岂复过此？”",
                    "zhushu": "陈寔已别见。"
                },
                {
                    "paragraph": "陈仲弓为太丘长，有劫贼杀财主，主者捕之。未至发所，道闻民有在草不起子者，回车往治之。主簿曰：“贼大，宜先按讨。”仲弓曰：“盗杀财主，何如骨肉相残？”",
                    "zhushu": "按：后汉时贾彪有此事，不闻寔也。"
                },
                {
                    "paragraph": "陈元方年十一时，",
                    "zhushu": "陈纪已见。"
                },
                {
                    "paragraph": "𠉀袁公。袁公问曰：“贤家君在太丘，远近称之，何所履行？”元方曰：“老父在太丘，强者绥之以徳，弱者抚之以仁，恣其所安，久而益敬。”",
                    "zhushu": "袁宏汉纪曰：寔为太丘，其政不严而治，百姓敬之。"
                },
                {
                    "paragraph": "袁公曰：“孤往者尝为邺令，正行此事。不知卿家君法孤？孤法卿父？”",
                    "zhushu": "检众汉书，袁氏诸公，未知谁为邺令，故阙其文，以待通识者。"
                },
                {
                    "paragraph": "元方曰：“周公、孔子，异世而出，周旋动静，万里如一。周公不师孔子，孔子亦不师周公。”",
                    "zhushu": ""
                },
                {
                    "paragraph": "贺太傅作吴郡，初不出门。吴中诸强族轻之，乃题府门云：“会稽鸡，不能啼。”",
                    "zhushu": "环济吴纪曰：贺邵字兴伯，会稽山阴人。祖齐，父景，并历美官。邵历散骑常侍，出为吴郡太守，后迁太子太傅。"
                },
                {
                    "paragraph": "贺闻，故出行，至门反顾，索笔足之曰：“不可啼，杀吴儿。”于是至诸屯邸，检校诸顾、陆役使官兵及藏逋亡，悉以事言上，罪者甚众。陆抗时为江陵都督，",
                    "zhushu": "吴录曰：抗字㓜节，吴郡人，丞相逊子，孙策外孙也。为江陵都督，累迁大司马、荆州牧。"
                },
                {
                    "paragraph": "故下请孙皓，然后得释。",
                    "zhushu": ""
                },
                {
                    "paragraph": "山公以器重朝望，年逾七十，犹知管时任。",
                    "zhushu": "虞预晋书曰：山涛字巨源，河内懐人。祖本，郡孝廉。父曜，宛句令。涛蚤孤而贫，少有器量，宿士犹不慢之。年十七，宗人谓宣帝曰：涛当与景、文共纲纪天下者也。帝戏曰：卿小族，那得此快人邪？好荘、老，与嵇康善。为河内从事，与石鉴共传宿，涛夜起蹋鉴曰：今何等时而眠也，知太傅卧何意？鉴曰：宰相三日不朝，与尺一令归第，君何虑焉！涛曰：咄，石生无事马蹄闲也。投传而去。果有曹爽事，遂隐身不交世务。累迁吏部尚书、仆射、太子少傅、司徒。年七十九薨，谥康侯。"
                },
                {
                    "paragraph": "贵胜年少，若和、裴、王之徒，并共宗咏。有署阁柱曰：“阁东，有大牛，和峤鞅，裴楷秋，王济剔嬲不得休。”",
                    "zhushu": "王隐晋书曰：初，涛领吏部，潘岳内非之，宻为作谣曰：阁东，有大牛，王济鞅，裴楷秋，和峤刺促不得休。竹林七贤论曰：涛之处选，非望路绝，故贻是言。"
                },
                {
                    "paragraph": "或云潘尼作之。",
                    "zhushu": "文士传曰：尼字正叔，荥阳人。祖朂，尚书左丞；父满，平原太守，并以文学称。尼少有清才，文词温雅。初应州辟，终太常卿。"
                },
                {
                    "paragraph": "贾充初定律令，",
                    "zhushu": "晋诸公賛曰：充字公闾，㐮陵人。父逵，魏豫州刺史。充起家为尚书，迁廷尉，聴讼称平。晋受禅，封鲁郡公。充有才识，明达治体，加善刑法，由此与散骑常侍裴楷共定科令，蠲除宻网，以为晋律。薨，赠太宰。"
                },
                {
                    "paragraph": "与羊祜共咨太傅郑冲。",
                    "zhushu": "王隐晋书曰：冲字文和，荥阳开封人。有核练才，清虚寡欲，喜论经史，草衣缊袍，不以为忧。累迁司徒、太保。晋受禅，进太傅。"
                },
                {
                    "paragraph": "冲曰：“皋陶严明之旨，非仆暗懦所探。”羊曰：“上意欲令小加𢎞润。”冲乃粗下意。",
                    "zhushu": "续晋阳秋曰：初，文帝命荀朂、贾充、裴秀等分定礼仪律令，皆先咨郑冲，然后施行也。"
                },
                {
                    "paragraph": "山司徒前后选，殆周遍百官，举无失才。凡所题目，皆如其言。唯用陆亮，是诏所用，与公意异，争之不从。亮亦寻为贿败。",
                    "zhushu": "晋诸公賛曰：亮字长兴，河内野王人，太常陆乂兄也。性高明而率至，为贾充所亲待。山涛为左仆射，领选，涛行业既与充异，自以为世祖所敬，选用之事，与充咨论，充毎不得其所欲。好事者说充：宜授心腹人为吏部尚书，叅同选举，若意不齐，事不得谐，可不召公与选，而实得叙所懐。充以为然，乃启亮公忠无私。涛以亮将与巳异，又恐其协情不允，累启亮可为左丞相，非选官才。世祖不许，涛乃辞疾还家。亮在职果不能允，坐事免官。"
                },
                {
                    "paragraph": "嵇康被诛后，山公举康子绍为秘书丞。",
                    "zhushu": "山公启事曰：诏选秘书丞。涛荐曰：绍平简温敏，有文思，又晓音，当成济也，犹宜先作秘书郎。诏曰：绍如此便可为丞，不足复为郎也。晋诸公賛曰：康遇事后二十年，绍乃为涛所拔。王隐晋书曰：时以绍父康被法，选官不敢举。年二十八，山涛启用之。世祖发诏，以为秘书丞。"
                },
                {
                    "paragraph": "绍咨公出处，",
                    "zhushu": "竹林七贤论曰：绍惧不自容，将解褐，故咨之于涛。"
                },
                {
                    "paragraph": "公曰：“为君思之久矣！天地四时，犹有消息，而况人乎？”",
                    "zhushu": "王隐晋书曰：绍字延祖，雅有文才，山涛启武帝云云。"
                },
                {
                    "paragraph": "王安期为东海郡，",
                    "zhushu": "名士传曰：王承字安期，太原晋阳人。父湛，汝南太守。承冲淡寡欲，无所循尚，累迁东海内史，为政清静，吏民怀之。避乱渡江，是时道路寇盗，人怀忧惧，承毎遇艰险，处之怡然。元皇为镇东，引为从事中郎。"
                },
                {
                    "paragraph": "小吏盗池中鱼，纲纪推之。王曰：“文王之囿，与众共之。",
                    "zhushu": "孟子曰：齐宣王问：文王之囿方七十里，有诸？若是其大乎？对曰：民犹以为小也。王曰：寡人之囿方四十里，民犹以为大，何邪？孟子曰：文王之囿，刍荛者往焉，与民同之。民以为小，不亦宜乎？今王之囿，杀麋鹿者如杀人罪，是以四十里为穽于国中也。民以为大，不亦宜乎？"
                },
                {
                    "paragraph": "池鱼复何足惜？”",
                    "zhushu": ""
                },
                {
                    "paragraph": "王安期作东海郡，吏录一犯夜人来。王问：“何处来？”云：“从师家受书还，不觉日晚。”王曰：“鞭挞寗越，以立威名，恐非致理之本。”",
                    "zhushu": "吕氏春秋曰：寗越者，中牟鄙人也。苦耕稼之劳，谓其友曰：何为可以免此苦也？其友曰：莫如学也，学三十岁则可以达矣。寗越曰：请以十五岁。人将休，吾不敢休；人将卧，吾不敢卧。学十五岁而为周威公之师也。"
                },
                {
                    "paragraph": "使吏送令归家。",
                    "zhushu": ""
                },
                {
                    "paragraph": "成帝在石头，",
                    "zhushu": "晋世谱曰：帝讳衍，字世根，明帝太子。年二十二崩。"
                },
                {
                    "paragraph": "任让在帝前戮侍中钟雅、",
                    "zhushu": "晋阳秋曰：让，乐安人，诸任之后，随苏峻作乱。雅别传曰：雅字彦胄，颍川长社人，魏太傅钟繇弟仲常曽孙也。少有才志，累迁至侍中。"
                },
                {
                    "paragraph": "右卫将军刘超。",
                    "zhushu": "晋阳秋曰：超字世逾，琅邪人，汉成阳景王六世孙封临沂慈乡侯，遂家焉。父征为琅邪国上将军。超为县小吏，稍迁记室，掾，安东舍人，忠清慎密，为中宗所拔。自以职在中书，绝不与人交闗书疏闭门不通宾客，家无儋石之储。讨王敦有功，封零阳伯，为义兴太守而受拜。及往还朝，莫有知者，其慎默如此。迁右卫大将军。"
                },
                {
                    "paragraph": "帝泣曰：“还我侍中！”让不奉诏，遂斩超、雅。",
                    "zhushu": "雅别传曰：苏峻逼主上幸石头，雅与刘超并侍帝侧匡卫，与石头中人宻期拔至尊出，事觉被害。"
                },
                {
                    "paragraph": "事平之后，陶公与让有旧，欲宥之。许柳",
                    "zhushu": "许氏谱曰：柳字季祖，高阳人。祖允，魏中领军。父猛，吏部郎。刘谦之晋纪曰：柳妻，祖逖子涣女。苏峻招祖约为逆，约遣柳以众会峻。既克京师，拜丹阳尹，后以罪诛。"
                },
                {
                    "paragraph": "儿思妣者至佳，诸公欲全之。",
                    "zhushu": "许氏谱曰：永字思妣。"
                },
                {
                    "paragraph": "若全思妣，则不得不为陶全让，于是欲并宥之。事奏，帝曰：“让是杀我侍中者，不可宥。”诸公以少主不可违，并斩二人。",
                    "zhushu": ""
                },
                {
                    "paragraph": "王丞相拜扬州，宾客数百人并加霑接，人人有说色。唯有临海一客姓任，",
                    "zhushu": "语林曰：任名颙，时官在都，预王公坐。"
                },
                {
                    "paragraph": "及数胡人为未洽。公因便还到过任边云：“君出，临海便无复人。”任大喜说，因过胡人前弹指云：“兰阇兰阇。”群胡同笑，四坐并欢。",
                    "zhushu": "晋阳秋曰：王导接诱应会，少有牾者，虽疎交，常宾一见，多输写款诚。自谓为导所遇，同之旧暱。"
                },
                {
                    "paragraph": "陆太尉诣王丞相咨事，过后辄翻异。王公怪其如此，后以问陆，",
                    "zhushu": "陆玩别传曰：玩字士瑶，吴郡吴人。祖瑁，父英，仕郡有誉。玩器量淹雅，累迁侍中、尚书左仆射、尚书令，赠太尉。"
                },
                {
                    "paragraph": "陆曰：“公长民短，临时不知所言，既后觉其不可耳。”",
                    "zhushu": ""
                },
                {
                    "paragraph": "丞相尝夏月至石头㸔庾公。庾公正料事，丞相云：“暑可小简之。”庾公曰：“公之遗事，天下亦未以为允。”",
                    "zhushu": "殷羡言行曰：王公薨后，庾氷代相，网宻刑峻。羡时行，遇收捕者于途，慨然叹曰：丙吉问牛喘，似不尔！尝从容谓氷曰：卿軰自是网目不失，皆是小道小善耳。至如王公，故能行无理事。谢安石毎叹咏此唱。庾赤玉曽问羡：王公治何似？讵是所长？羡曰：其余令绩，不复称论。然三捉三治，三休三败。"
                },
                {
                    "paragraph": "丞相末年，略不复省事，正封箓诺之。自叹曰：“人言我愦愦，后人当思此愦愦。”",
                    "zhushu": "徐广历纪曰：导阿衡三世，经纶夷险，政务宽恕，事从简易，故垂遗爱之誉也。"
                },
                {
                    "paragraph": "陶公性检厉，勤于事。",
                    "zhushu": "晋阳秋曰：侃练核庶事，勤务稼穑，虽戎陈武士，皆劝厉之。有奉馈者，皆问其所由。若力役所致，欢喜慰赐；若他所得，则呵辱还之。是以军民勤于农稼，家给人足。性纤宻好问，颇类赵广汉。尝课营种柳，都尉夏施盗拔武昌郡西门所种。侃后自出，驻车施门，问：此是武昌西门，柳何以盗之？施惶怖首伏，三军称其明察。侃勤而整，自强不息。又好督劝于人，常云：民生在勤，大禹圣人，犹惜寸阴，至于凡俗，当惜分阴。岂可逰逸，生无益于时，死无闻于后，是自弃也。又老荘浮华，非先王之法言而不敢行。君子当正其衣冠，摄以威仪，何有乱头养望，自谓宏达邪？中兴书曰：侃尝检校佐吏，若得樗蒲博奕之具，投之曰：樗蒲，老子入胡所作，外国戏耳围棋，尧舜以教愚子。博奕，纣所造。诸君国器，何以为此？若王事之暇，患邑邑者，文士何不读书？武士何不射弓？谈者无以易也。"
                },
                {
                    "paragraph": "作荆州时，敕船官悉录锯木屑，不限多少，咸不解此意。后正会，值积雪始晴，听事前除雪后犹湿，于是悉用木屑覆之，都无所妨。官用竹皆令录厚头，积之如山。后桓宣武伐蜀，装船，悉以作钉。又云：尝发所在竹篙，有一官长连根取之，仍当足，乃超两阶用之。",
                    "zhushu": ""
                },
                {
                    "paragraph": "何骠骑作会稽，",
                    "zhushu": "晋阳秋曰：何充字次道，庐江人。思韵淹通，有文义才情。累迁会稽内史、侍中、骠骑将军、扬州刺史，赠司徒。"
                },
                {
                    "paragraph": "虞存弟謇作郡主簿，",
                    "zhushu": "孙统存诔叙曰：存字道长，会稽山阴人也。祖阳，散骑常侍。父伟，州西曹。存㓜而卓拔，风情高逸。历卫军长史、尚书吏部郎。范汪棋品曰：謇字道真，仕至郡功曹。"
                },
                {
                    "paragraph": "以何见客劳损，欲白断常客，使家人节量，择可通者，作白事成以见存。存时为何上佐，正与謇共食，语云：“白事甚好，待我食毕作教。”食竟，取笔题白事后云：“若得门庭长如郭林宗者，当如所白。",
                    "zhushu": "泰别传曰：泰字林宗，有人伦鉴识，题品海内之士，或在㓜童，或在里肆，后皆成英彦，六十余人。自著书一卷，论取士之本，末行遭乱亡失。"
                },
                {
                    "paragraph": "汝何处得此人？”謇于是止。",
                    "zhushu": ""
                },
                {
                    "paragraph": "王、刘与林公共㸔何骠骑，骠骑㸔文书，不顾之。",
                    "zhushu": "晋阳秋曰：何充与王蒙、刘惔好尚不同，由此见讥于当世。"
                },
                {
                    "paragraph": "王谓何曰：“我今故与林公来相㸔，望卿摆拨常务，应对𤣥言，那得方低头㸔此邪？”何曰：“我不㸔此，卿等何以得存？”诸人以为佳。",
                    "zhushu": ""
                },
                {
                    "paragraph": "桓公在荆州，全欲以徳被江、汉，耻以威刑肃物。",
                    "zhushu": "温别传曰：温以永和元年自徐州迁荆州刺史，在州宽和，百姓安之。"
                },
                {
                    "paragraph": "令史受杖，正从朱衣上过。桓式年少，从外来",
                    "zhushu": "式，桓歆小字也。桓氏谱曰：歆字叔道，温第三子，仕至尚书。"
                },
                {
                    "paragraph": "云：“向从阁下过，见令史受杖，上捎云根，下拂地足。”意讥不著。桓公云：“我犹患其重。”",
                    "zhushu": ""
                },
                {
                    "paragraph": "简文为相，事动经年，然后得过。桓公甚患其迟，常加劝勉。太宗曰：“一日万几，那得速！”",
                    "zhushu": "尚书皋陶谟：一日万机。孔安国曰：㡬，㣲也。言当戒惧万事之㣲。"
                },
                {
                    "paragraph": "山遐去东阳，王长史就简文索东阳云：“承藉猛政，故可以和静致治。”",
                    "zhushu": "东阳记云：遐字彦林，河内人。祖涛，司徒。父简，仪同三司。遐历武陵王友、东阳太守。江惇传曰：山遐为东阳，风政严苛，多任刑杀，郡内苦之。惇隐东阳，以仁恕懐物，遐感其徳，为㣲损威猛。"
                },
                {
                    "paragraph": "殷浩始作扬州，",
                    "zhushu": "浩别传曰：浩字渊源，陈郡长平人。祖识，濮阳相。父羡，光𧚃勋。浩少有重名，仕至扬州刺史、中军将军。中兴书曰：建元初，庾亮兄弟、何充等相寻薨。太宗以抚军辅政，征浩为扬州，从民誉也。"
                },
                {
                    "paragraph": "刘尹行，日小欲晚，便使左右取幞。人问其故，答曰：“刺史严，不敢夜行。”",
                    "zhushu": ""
                },
                {
                    "paragraph": "谢公时，兵厮逋亡，多近窜南塘下诸舫中。或欲求一时𢯱索，谢公不许，云：“若不容置此軰，何以为京都？”",
                    "zhushu": "续晋阳秋曰：自中原丧乱，民离本域，江左造创，豪族并兼，或客寓流离，名籍不立。太元中，外御强氐，搜简民实，三吴颇加澄检，正其里伍。其中时有山湖遁逸，往来都邑者。后将军安方接客，时人有于坐言宜糺舍藏之失者。安每以厚徳化物，去其烦细。又以强寇入境，不宜加动人情。乃答之云：卿所忧在于客耳，然不尔，何以为京都？言者有惭色。"
                },
                {
                    "paragraph": "王大为吏部郎，",
                    "zhushu": "王忱已见。"
                },
                {
                    "paragraph": "尝作选草，临当奏，王僧弥来，聊出示之。",
                    "zhushu": "僧弥，王珉小字也。珉别传曰：珉字季琰，琅邪人，丞相导孙，中领军洽少子。有才蓺，善行书，名出兄珣右。累迁侍中、中书令，赠太常。"
                },
                {
                    "paragraph": "僧弥得，便以己意改易所选者近半。王大甚以为佳，更写即奏。",
                    "zhushu": ""
                },
                {
                    "paragraph": "王东亭与张冠军善。",
                    "zhushu": "张𤣥已见。"
                },
                {
                    "paragraph": "王既作吴郡，人问小令曰：",
                    "zhushu": "续晋阳秋曰：王献之为中书令，王珉代之，时人曰“大、小王令”。"
                },
                {
                    "paragraph": "“东亭作郡，风政何似？”答曰：“不知治化何如，唯与张祖希情好日隆耳。”",
                    "zhushu": ""
                },
                {
                    "paragraph": "殷仲堪当之荆州，王东亭问曰：“徳以居全为称，仁以不害物为名。方今宰牧华夏，处杀戮之职，与本操将不乖乎？”殷答曰：“皋陶造刑辟之制，不为不贤，",
                    "zhushu": "古史考曰：庭坚号曰皋陶，舜谋臣也。舜举之于尧，尧令作士，主刑。"
                },
                {
                    "paragraph": "孔丘居司冦之任，未为不仁。”",
                    "zhushu": "家语曰：孔子自鲁司空为大司冦，七日而诛乱法大夫少正卯。"
                }
            ]
        },
        {
            "name": "文学第四",
            "paragraphs": [
                {
                    "paragraph": "文学第四",
                    "type": 1
                },
                {
                    "paragraph": "郑𤣥在马融门下，",
                    "zhushu": "融自叙曰：融字季长，右扶风茂陵人。少而好问，学无常师。大将军邓骘召为舍人，弃逰武都。会羌虏起，自闗以西道断。融以谓古人有言：左手据天下之圗，而右手刎其喉，愚夫不为。何则？生贵于天下也。岂以曲俗咫尺为羞，灭无限之身哉？因往应之，为校书郎，出为南郡太守。"
                },
                {
                    "paragraph": "三年不得相见，高足弟子传授而已。尝筭浑天不合，诸弟子莫能解。或言𤣥能者，融召令筭，一转便决，众咸骇服。及𤣥业成辞归，既而融有“礼乐皆东”之叹，",
                    "zhushu": "高士传曰：𤣥字康成，北海高密人。八世祖崇，汉尚书。𤣥别传曰：𤣥少好学书数，十三诵五经，好天文、占𠉀、风角、隐术。年十七，见大风起，诣县曰：某时当有火灾。至时果然，智者异之。年二十一，博极群书，精历数圗纬之言，兼精筭术。遂去吏，师故兖州刺史第五元先。就东郡张恭祖受周礼、礼记、春秋传。周流博观，每经历山川，及接颜一见，皆终身不忘。扶风马季长以英儒著名，𤣥往从之，叅考同异。季长后戚，嫚于待士，𤣥不得见，住左右，自起精庐，既因绍介得通。时涿郡卢子干为门人冠首。季长又不解剖裂七事，𤣥思得五，子干得三。季长谓子干曰：吾与汝皆弗如也。季长临别，执𤣥手曰：大道东矣，子勉之！后遇党锢，隐居著述，凡百余万言。大将军何进辟玄，乃缝掖相见。𤣥长八尺余，须眉美秀，姿容甚伟。进待以宾礼，授以几杖。玄多所匡正，不用而退。袁绍辟𤣥，及去，饯之城东，欲𤣥必醉。会者三百余人，皆离席奉觞，自旦及暮，度𤣥饮三百余桮，而温克之容，终日无怠。献帝在许都，征为大司农，行至元城，卒。"
                },
                {
                    "paragraph": "恐𤣥擅名而心忌焉。𤣥亦疑有追，乃坐桥下，在水上据屐。融果转式逐之，告左右曰：“𤣥在土下水上而据木，此必死矣。”遂罢追，𤣥竟以得免。",
                    "zhushu": "马融海内大儒，被服仁义。郑𤣥名列门人，亲传其业，何猜忌而行鸩毒乎？委巷之言，贼夫人之子。"
                },
                {
                    "paragraph": "郑𤣥欲注春秋传尚未成时，行与服子慎遇宿客舍。先未相识，服在外车上与人说已注传意，",
                    "zhushu": "汉南纪曰：服虔字子慎，河南荥阳人。少行清苦，为诸生，尤明春秋左氏传，为作训解。举孝廉，为尚书郎、九江太守。"
                },
                {
                    "paragraph": "𤣥听之良久，多与己同。𤣥就车与语曰：“吾久欲注尚未了，听君向言，多与吾同，今当尽以所注与君。”遂为服氏注。",
                    "zhushu": ""
                },
                {
                    "paragraph": "郑𤣥家奴婢皆读书。尝使一婢不称旨，将挞之。方自陈说，𤣥怒，使人曳箸泥中。须臾，复有一婢来，问曰：“胡为乎泥中？”",
                    "zhushu": "卫式微诗也。毛公曰：泥中，卫邑名也。"
                },
                {
                    "paragraph": "答曰：“薄言往愬，逢彼之怒。”",
                    "zhushu": "卫邶柏舟之诗。"
                },
                {
                    "paragraph": "服虔既善《春秋》，将为注，欲叅考同异。闻崔烈集门生讲传，",
                    "zhushu": "摰虞文章志曰：烈字威考，高阳安平人，骃之孙，瑗之兄子也。灵帝时，官至司徒、太尉，封阳平亭侯。"
                },
                {
                    "paragraph": "遂匿姓名，为烈门人赁作食。每当至讲时，辄窃听户壁间。既知不能逾己，稍共诸生叙其短长。烈闻，不测何人，然素闻虔名，意疑之。明蚤往，及未窹，便呼：“子慎！子慎！”虔不觉惊应，遂相与友善。",
                    "zhushu": ""
                },
                {
                    "paragraph": "钟会撰四本论始毕，甚欲使嵇公一见。置怀中，既定，畏其难，怀不敢出，于户外遥掷，便回急走。",
                    "zhushu": "魏志曰：会论才性同异，传于世。四本者，言才性同，才性异，才性合，才性离也。尚书傅嘏论同，中书令李丰论异，侍郎钟会论合，屯骑校尉王广论离，文多不载。"
                },
                {
                    "paragraph": "何晏为吏部尚书，有位望，时谈客盈坐，",
                    "zhushu": "文章叙录曰：晏能清言，而当时权势，天下谈士，多宗尚之。魏氏春秋曰：晏少有异才，善谈易、老。"
                },
                {
                    "paragraph": "王弼未弱冠，往见之。晏闻弼名，",
                    "zhushu": "弼别传曰：弼字辅嗣，山阳高平人。少而察惠，十余岁便好荘老，通辩能言，为傅嘏所知。吏部尚书何晏甚奇之，题之曰：后生可畏，若斯人者，可与言天人之际矣。以弼补台郎。弼事功雅非所长，益不畱意，颇以所长笑人，故为时士所嫉。又为人浅而不识物情。初与王𥠖、荀融善，𥠖夺其黄门郎，于是恨𥠖，与融亦不终好。正始中，以公事免。其秋，遇疠疾亡，时年二十四。弼之卒也，晋景帝嗟叹之累日，曰：天丧予。其为高识悼惜如此。"
                },
                {
                    "paragraph": "因条向者胜理语弼曰：“此理仆以为极，可得复难不？”弼便作难，一坐人便以为屈。于是弼自为客主数番，皆一坐所不及。",
                    "zhushu": ""
                },
                {
                    "paragraph": "何平叔注老子，始成，诣王辅嗣。见王注精奇，廼神伏曰：“若斯人，可与论天人之际矣。”因以所注为道徳二论。",
                    "zhushu": "魏氏春秋曰：弼论道约美不如晏，自然出拔遇之。"
                },
                {
                    "paragraph": "王辅嗣弱冠诣裴徽，",
                    "zhushu": "永嘉流人名曰：徽字文季，河东闻喜人，太常潜少弟也。仕至冀州刺史。"
                },
                {
                    "paragraph": "徽问曰：“夫无者，诚万物之所资，圣人莫肻致言，而老子申之无已，何邪？”",
                    "zhushu": "弼别传曰：弼父为尚书郎，裴徽为吏部郎，徽见异之，故问。"
                },
                {
                    "paragraph": "弼曰：“圣人体无，无又不可以训，故言必及有。老、荘未免于有，恒训其所不足。”",
                    "zhushu": ""
                },
                {
                    "paragraph": "傅嘏善言虚胜，",
                    "zhushu": "魏志曰：嘏字兰硕，北地泥阳人，傅介子之后也。累迁河南尹、尚书。嘏尝论才性同异，钟会集而论之。傅子曰：嘏既达治好正，而有清理识要，如论才性，原本精㣲，鲜能及之。司隶钟会年甚少，嘏以明知交会。"
                },
                {
                    "paragraph": "荀粲谈尚𤣥远。",
                    "zhushu": "粲别传曰：粲字奉倩，颍州颍阴人，太尉彧少子也。粲诸兄儒术论议各知名。粲能言𤣥远，常以子贡称夫子之言性与天道，不可得而闻也。然则六籍虽存，固圣人之糠秕。能言者不能屈。"
                },
                {
                    "paragraph": "每至共语，有争而不相喻。裴冀州释二家之义，通彼我之怀，常使两情皆得，彼此俱畼。",
                    "zhushu": "粲别传曰：粲太和初到京邑，与傅嘏谈，善名理，而粲尚𤣥远，宗致虽同，仓卒时或格而不相得意。裴徽通彼我之怀，为二家释。顷之，粲与嘏善。管辂传曰：裴使君有高才逸度，善言𤣥妙也。"
                },
                {
                    "paragraph": "何晏注《老子》未毕，见王弼自说注《老子》旨。何意多所短，不复得作声，但应诺诺，遂不复注，因作道德论。",
                    "zhushu": "文章叙录曰：自儒者论以老子非圣人，绝礼弃学。晏说与圣人同，著论行于世也。"
                },
                {
                    "paragraph": "中朝时有怀道之流，有诣王夷甫咨疑者。值王昨已语多，小极，不复相酬答。乃谓客曰：“身今少恶，裴逸民亦近在此，君可往问。”",
                    "zhushu": "晋诸公赞曰：裴頠谈理，与王夷甫不相推下。"
                },
                {
                    "paragraph": "裴成公作崇有论，时人攻难之，莫能折，唯王夷甫来，如小屈。时人即以王理难裴，理还复申。",
                    "zhushu": "晋诸公赞曰：自魏太常夏侯𤣥、步兵校尉阮籍等皆著道徳论。于时侍中乐广、吏部郎刘汉亦体道而言约，尚书令王夷甫讲理而才虚，散骑常侍戴奥以学道为业，后进庾敳之徒皆希慕简旷。頠疾世俗尚虚无之理，故著崇有二论以折之。才博喻广，学者不能究。后乐广与頠清闲欲说理，而頠辞喻丰博，广自以体虚无，笑而不复言。恵帝起居注曰：頠注二论以规虚诞之𡚁。文词精富，为世名。"
                },
                {
                    "paragraph": "诸葛厷年少，不肻学问。始与王夷甫谈，便已超诣。王叹曰：“卿天才卓出，若复小加研寻，一无所愧。”厷后㸔荘老，更与王语，便足相抗衡。",
                    "zhushu": "王隐晋书曰：厷字茂远，琅邪人，魏雍州刺史绪之子。有逸才，仕至司空主簿。"
                },
                {
                    "paragraph": "卫玠总角时问乐令梦，乐云“是想”。卫曰：“形神所不接而梦，岂是想邪？”乐云：“因也，未尝梦乘车入鼠穴，捣齑噉铁杵，皆无想无因故也。”",
                    "zhushu": "周礼有六梦。一曰正梦，谓无所感动，平安而梦也。二曰噩梦，谓惊愕而梦也。三曰思梦，谓觉时所思念也。四曰窹梦，谓觉时道之而梦也。五曰喜梦，谓喜说而梦也。六曰惧梦，谓恐惧而梦也。按乐所言想者，葢思梦也。因者，葢正梦也。"
                },
                {
                    "paragraph": "卫思“因”，经日不得，遂成病。乐闻，故命驾为剖析之，卫即小差。乐叹曰：“此儿胸中当必无膏肓之疾！”",
                    "zhushu": "春秋传曰：晋景公有疾，求医于秦。秦伯使医缓为之。未至，公梦疾为二竖子，曰：彼良医也，惧伤我焉。其一曰：居肓之上，膏之下，若我何？医至曰：疾不可为也。在肓之上，膏之下，攻之不可达，刺之不可及，药不至焉。公曰：良医也。注：肓，鬲也。心下为膏。"
                },
                {
                    "paragraph": "庾子嵩读荘子，开卷一尺许便放去，曰：“了不异人意。”",
                    "zhushu": "晋阳秋曰：庾敳字子嵩，颍川人，侍中峻第三子。恢廓有度量，自谓是老、荘之徒。曰：昔未读此书，意尝谓至理如此。今见之，正与人意暗同。仕至豫州长史。"
                },
                {
                    "paragraph": "客问乐令“旨不至”者，乐亦不复剖析文句，直以麈尾柄确几曰：“至不？”客曰：“至。”乐因又举麈尾曰：“若至者，那得去？”",
                    "zhushu": "夫藏舟潜往，交臂恒谢，一息不留，忽焉生灭。故飞鸟之影，英见其移；驰车之轮，曽不掩地。是以去不去矣，庸有至乎？至不至矣，庸有去乎？然则前至不异后至，至名所以生；前去不异后去，去名所以立。今天下无去矣，而去者非假哉？既为假矣，而至者岂实哉？"
                },
                {
                    "paragraph": "于是客乃悟服，乐辞约而旨达，皆此类。",
                    "zhushu": ""
                },
                {
                    "paragraph": "初，注荘子者数十家，莫能究其旨要。向秀于旧注外为解义，妙析奇致，大畼𤣥风。",
                    "zhushu": "秀别传曰。秀与嵇康、吕安为友，趣舍不同。嵇康傲世不羁，安放逸迈俗，而秀雅好读书。二子颇以此嗤之。后秀将注庄子，先以告康、安，康、安咸曰：此书讵复须注？徒弃人作乐事耳。及成，以示二子。康曰：尔故复胜不？安乃惊曰：庄周不死矣。后注周易，大义可观，而与汉世诸儒互有彼此，未若隐庄之绝伦也。秀本传或言：秀逰托数贤，萧屑卒岁，都无注述，唯好庄子，聊应崔撰所注，以备遗忘云。竹林七贤论云：秀为此义，读之者无不超然，若已出尘埃而窥绝冥，始了视听之表。有神徳𤣥哲，能遗天下，外万物。虽复使动竞之人顾观所徇，皆怅然自有振拔之情矣。"
                },
                {
                    "paragraph": "唯秋水至乐二篇未竟而秀卒。秀子㓜，义遂零落，然犹有别本。郭象者，为人薄行，有俊才，",
                    "zhushu": "文士传曰：象字子𤣥，河南人。少有才理，慕道好学，记志老庄，时人咸以为王弼之亚。辟司空掾、太傅主簿。"
                },
                {
                    "paragraph": "见秀义不传于世，遂窃以为己注。乃自注秋水至乐二篇，又易马蹄一篇，其余众篇，或定点文句而已。",
                    "zhushu": "文士传曰：象作庄子注，最有清辞遒旨。"
                },
                {
                    "paragraph": "后秀义别本出，故今有向、郭二庄，其义一也。",
                    "zhushu": ""
                },
                {
                    "paragraph": "阮宣子有令闻，太尉王夷甫见而问曰：“老、庄与圣教同异？”对曰：“将无同。”太尉善其言，辟之为掾。世谓“三语掾”。卫玠嘲之曰：“一言可辟，何假于三？”宣子曰：“苟是天下人望，亦可无言而辟，复何假一？”遂相与为友。",
                    "zhushu": "名士传曰：阮修字宣子，陈留尉氏人。好老、易，能言理。不喜见俗人，时误相逢，即舍去。傲然无营，家无担石之储，晏如也。琅邪王处仲为鸿胪卿，谓曰：鸿胪丞差有𧚃，卿常无食，能作不？修曰：为复可耳。遂为鸿胪丞、太子洗马。"
                },
                {
                    "paragraph": "裴散骑娶王太尉女。婚后三日，诸壻大会，",
                    "zhushu": "晋诸公賛曰：裴遐字叔道，河东人。父纬，长水校尉。遐少有理称，辟司空掾、散骑郎。永嘉流人名：衍字夷甫，第四女适遐也。"
                },
                {
                    "paragraph": "当时名士，王、裴子弟悉集。郭子𤣥在坐，挑与裴谈。子𤣥才甚丰赡，始数交未快。郭陈张甚盛，裴徐理前语，理致甚微，四坐咨嗟称快。",
                    "zhushu": "邓粲晋纪曰：遐以辩论为业，善叙名理，辞气清畅，泠然若琴瑟。闻其言者，知与不知，无不叹服。"
                },
                {
                    "paragraph": "王亦以为奇，谓诸人曰：“君軰勿为尔，将受困寡人女壻！”",
                    "zhushu": ""
                },
                {
                    "paragraph": "卫玠始度江，见王大将军。",
                    "zhushu": "敦别传曰：敦字处仲，琅邪临沂人。少有名理，累迁青州刺史。避地江左，历侍中、丞相、大将军、扬州牧，以罪伏诛。"
                },
                {
                    "paragraph": "因夜坐，大将军命谢㓜舆。",
                    "zhushu": "晋阳秋曰：谢鲲字幼舆，陈郡人。父衡，晋硕儒。鲲性通简，好老、易，善音乐，以琴书为业。避乱江东，为豫章太守，王敦引为长史。鲲别传曰：鲲四十三卒，赠太常。"
                },
                {
                    "paragraph": "玠见谢，甚说之，都不复顾王，遂达旦㣲言。王永夕不得豫。玠体素羸，恒为母所禁。尔夕忽极，于此病笃，遂不起。",
                    "zhushu": "玠别传曰：玠少有名理，善易、老，自抱羸疾，初不于外擅相酬对。时友叹曰：卫君不言，言必入真。武昌见大将军王敦，敦与谈论，咨嗟不能自已。"
                },
                {
                    "paragraph": "旧云：王丞相过江左，止道声无哀乐、",
                    "zhushu": "嵇康声无哀乐论略曰：夫殊方异俗，歌笑不同，使错而用之，或闻哭而欢，或听歌而戚，然哀乐之情均也。今用均同之情，发万殊之声，斯非音声之无常乎？"
                },
                {
                    "paragraph": "养生、",
                    "zhushu": "嵇叔夜养生论曰：夫虱箸头而黑，麝食柏而香，颈处险而瘿，齿居晋而黄。岂唯蒸之使重无使轻，芬之使香勿使延哉？诚能蒸以灵芝，润以醴泉，无为自得，体妙心𤣥，庶与羡门比夀，王乔争年，何为不可养生哉？"
                },
                {
                    "paragraph": "言尽意，",
                    "zhushu": "欧阳坚石言尽意论略曰：夫理得于心，非言不畼。物定于彼，非名不辨。名逐物而迁，言因理而变，不得相与为二矣。苟无其二，言无不尽矣。"
                },
                {
                    "paragraph": "三理而已。然宛转闗生，无所不入。",
                    "zhushu": ""
                },
                {
                    "paragraph": "殷中军为庾公长史，",
                    "zhushu": "按庾亮僚属名及中兴书，浩为亮司马，非为长史也。"
                },
                {
                    "paragraph": "下都，王丞相为之集，桓公、王长史、王蓝田、",
                    "zhushu": "王述别传曰：述字怀祖，太原晋阳人。祖湛，父承，并有高名。述蚤孤，事亲孝谨，箪瓢陋巷，宴安永日，由是为有识所知，袭爵蓝田侯。"
                },
                {
                    "paragraph": "谢镇西并在。丞相自起，解帐带麈尾，语殷曰：“身今日当与君共谈析理。”既共清言，遂达三更。丞相与殷共相往反，其余诸贤，略无所关。既彼我相尽，丞相乃叹曰：“向来语，乃竟未知理源所归，至于辞喻不相负。正始之音，正当尔耳！”明旦，桓宣武语人曰：“昨夜听殷、王清言甚佳，仁祖亦不寂寞，我亦时复造心，顾看两王掾",
                    "zhushu": "，王蒙、王述，并为王导所辟。"
                },
                {
                    "paragraph": "辄翣如生母狗馨。”",
                    "zhushu": ""
                },
                {
                    "paragraph": "殷中军见佛经云：“理亦应阿堵上。”",
                    "zhushu": "佛经之行中国尚矣，莫详其始。牟子曰：汉明帝夜梦神人，身有日光。明日，博问群臣。通人傅毅对曰：臣闻天竺有道者，号曰佛。轻举能飞，身有日光，殆将其神也。于是遣羽林将军秦景、博士弟子王遵等十二人之大月氏国，写取佛经四十二部，在兰台石室。刘子政列仙传曰：历观百家之中，以相检验，得仙者百四十六人。其七十四人巳在佛经，故撰得七十。可以多闻博识者遐观焉。如此，即汉成、哀之间已有经矣。与牟子传记便为不同。魏略西戎传曰：天竺城中有临儿国。浮屠经云：其国王生浮圗。浮圗者，太子也。父曰屑头邪。母曰莫邪。浮屠者，身服色黄，发如青丝，爪如铜。其母梦白象而孕，及生，从右胁出，而有髻，坠地能行七步。天竺又有神人曰沙律。昔汉哀帝元夀元年，博士弟子景虑，受大月氏王使伊存口传浮屠经，曰复豆者，其人也。汉武故事曰：昆邪王杀休屠王，以其众来降，得其金人之神，置之甘泉宫。金人皆长丈余，其祭不用牛羊，唯烧香礼拜。上使依其国俗祀之。此神全类于佛，岂当汉武之时，其经未行于中土，而但神明事之邪？故验刘向、鱼豢之说，佛至自哀、成之世明矣。然则牟传所言四十二者，其文今存非妄。葢明帝遣使广求异闻，非是时无经也。"
                },
                {
                    "paragraph": "谢安年少时，请阮光禄道白马论。",
                    "zhushu": "孔丛子曰：赵人公孙龙云：白马非马。马者所以命形，白者所以命色。夫命色者非命形，故曰白马非马也。"
                },
                {
                    "paragraph": "为论以示谢，于时谢不即解阮语，重相咨尽。阮乃叹曰：“非但能言人不可得，正索解人亦不可得！”",
                    "zhushu": "中兴书曰：裕甚精论难。"
                },
                {
                    "paragraph": "褚季野语孙安国",
                    "zhushu": "褚裒、孙盛并巳见。"
                },
                {
                    "paragraph": "云：“北人学问，渊综广博。”孙答曰：“南人学问，清通简要。”支道林闻之曰：“圣贤固所忘言。自中人以还，北人㸔书，如显处视月；南人学问，如牖中窥日。”",
                    "zhushu": "支所言，但譬成孙褚之理也。然则学广则难周，难周则识暗，故如显处视月；学寡则易核，易核则智明，故如牖中窥日也。"
                },
                {
                    "paragraph": "刘真长与殷渊源谈，刘理如小屈。殷曰：“恶卿不欲作将善云梯仰攻？”",
                    "zhushu": "墨子曰：公输般为高云梯，欲以攻宋。墨子闻之，自鲁往，裂裳裹足，日夜不休，十日十夜而至于郢。见楚王曰：闻大王将攻宋，有之乎？王曰：然。墨子曰：请令公输般设攻宋之具，臣请试守之。于是公输般设攻宋之计，墨子萦带守之。输九攻之，而墨子九郤之，不能入，遂辍兵。"
                },
                {
                    "paragraph": "殷中军云：“康伯未得我牙后慧。”",
                    "zhushu": "浩别传曰：浩善老、易，能清言。康伯，浩甥也，甚爱之。"
                },
                {
                    "paragraph": "谢镇西少时，闻殷浩能清言，故往造之。殷未过有所通，为谢标榜诸义，作数百语。既有佳致，兼辞条丰蔚，甚足以动心骇听。谢注神倾意，不觉流汗交面。殷徐语左右：“取手巾与谢郎拭面。”",
                    "zhushu": "按：殷浩大谢尚三岁，便是时流。或当贵其胜致，故为之挥汗。"
                },
                {
                    "paragraph": "宣武集诸名胜讲易，",
                    "zhushu": "易乾凿度曰：孔子曰：易者，易也，变易也，不易也。三成徳，为道包籥者，易也。其徳也光明四通，日月星辰布八卦序，四时和也。变也者，天地不变，不能成朝；夫妇不变，不能成家。不易者，其位也。天在上，地在下；君南面，臣北面，父坐子伏，此其不易也。故易者，天地人道也。郑𤣥序易曰：易之为名也，一言而函三义：简易一也，变易二也，不易三也。系辞曰：乾坤，易之蕴也，易之门户也。又曰：乾确然示人易矣，坤隤然示人简矣。易则易知，简则易从。此言其简易法则也。又曰：其为道也屡迁，变动不居，周流六虚，上下无常，刚柔相易，不可以为典要，唯变所适。此则言其从时出入移动也。又曰：天尊地卑，乾坤定矣；卑高以陈，贵贱位矣；动静有为，刚柔断矣。此则言其张设布列不易也。据此三义而说易之道，广矣，大矣。"
                },
                {
                    "paragraph": "日说一卦。简文欲听，闻此便还。曰：“义自当有难易，其以一卦为限邪？”",
                    "zhushu": ""
                },
                {
                    "paragraph": "有北来道人好才理，与林公相遇于瓦官寺，讲小品，于时竺法深、孙兴公悉共听。此道人语，屡设疑难，林公辩答清析，辞气俱爽。此道人每辄摧屈。孙问深公：“上人当是逆风家，向来何以都不言？”",
                    "zhushu": "庾法畅人物论曰：法深学义渊博，名声蚤著，𢎞道法师也。"
                },
                {
                    "paragraph": "深公笑而不答。林公曰：“白旃檀非不馥，焉能逆风？”",
                    "zhushu": "成实论曰：波利质多天树，其香则逆风而闻。"
                },
                {
                    "paragraph": "深公得此义，夷然不屑。",
                    "zhushu": ""
                },
                {
                    "paragraph": "孙安国往殷中军许共论，往反精苦，客主无间。左右进食，冷而复煗者数四。彼我奋掷麈尾，悉脱落，满餐饭中。宾主遂至莫忘食。殷乃语孙曰：“卿莫作强口马，我当穿卿鼻。”孙曰：“卿不见决鼻牛，人当穿卿颊。”",
                    "zhushu": "续晋阳秋曰：孙盛善理义。时中军将军殷浩擅名一时，能与剧谈相抗者，唯盛而已。"
                },
                {
                    "paragraph": "荘子逍遥篇，旧是难处，诸名贤所可钻味，而不能拔理于郭、向之外。支道林在白马寺中，将冯太常共语，",
                    "zhushu": "冯氏谱曰：冯懐字祖思，长乐人，历太常、䕶国将军。"
                },
                {
                    "paragraph": "因及逍遥。支卓然标新理于二家之表，立异义于众贤之外，皆是诸名贤寻味之所不得。后遂用支理。",
                    "zhushu": "向子期、郭子𤣥逍遥义曰：夫大鹏之上九万尺，鷃之起榆枋，小大虽差，各任其性。苟当其分，逍遥一也。然物之芸芸，同资有待，得其所待，然后逍遥耳。唯圣人与物冥而循大变，为能无待而常通，岂独自通而已？又从有待者，不失其所待，不失则同于大通矣。支氏逍遥论曰：夫逍遥者，明至人之心也。庄生建言大道，而寄指鹏、鷃。鹏以营生之路，矌故失适于体外；鷃以在近而笑，远有矜伐于心内。至人乘天正而高兴，逰无穷于放浪，物物而不物于物，则遥然不我得，𤣥感不为，不疾而速，则逍然靡不适。此所以为逍遥也。若夫有欲当其所足，足于所足，快然有似天真，犹饥者一饱，渴者一盈，岂忘蒸尝于糗粮，绝觞爵于醪醴哉？苟非至足，岂所以逍遥乎？此向、郭之注所未尽。"
                },
                {
                    "paragraph": "殷中军",
                    "zhushu": "浩也。"
                },
                {
                    "paragraph": "尝至刘尹所清言。良久，殷理小屈，游辞不已，刘亦不复答。殷去后，乃云：“田舍儿，强学人作尔馨语。”",
                    "zhushu": "刘惔已见。"
                },
                {
                    "paragraph": "殷中军虽思虑通长，然于才性偏精。忽言及四本，便苦汤池铁城，无可攻之势。",
                    "zhushu": "神农书曰：夫有石城七仞，汤池百步，带甲百万而无粟者，不能自固也。"
                },
                {
                    "paragraph": "支道林造即色论，",
                    "zhushu": "支道林集妙观章云：夫色之性也，不自有色。色不自有，虽色而空。故曰：色即为空，色复异空。"
                },
                {
                    "paragraph": "论成，示王中郎，",
                    "zhushu": "王坦之，已见。"
                },
                {
                    "paragraph": "中郎都无言。支曰：“默而识之乎？”",
                    "zhushu": "论语曰：默而识之，诲人不倦，何有于我哉？"
                },
                {
                    "paragraph": "王曰：“既无文殊，谁能见赏？”",
                    "zhushu": "维摩诘经曰：文殊师利问维摩诘云：何者是菩萨入不二法门？时维摩诘默然无言。文殊师利叹曰：是真入不二法门也。"
                },
                {
                    "paragraph": "王逸少作会稽，初至，支道林在焉。孙兴公谓王曰：“支道林拔新领异，胸怀所及乃自佳，卿欲见不？”王本自有一往隽气，殊自轻之。后孙与支共载往王许，王都领域，不与交言。须臾支𨓆，后正值王当行，车已在门。支语王曰：“君未可去，贫道与君小语。”因论庄子逍遥逰。支作数千言，才藻新奇，花烂映发。王遂披襟解带，留连不能已。",
                    "zhushu": "支法师传曰：法师研十地，则知顿悟于七住；寻庄周，则辩圣人之逍遥。当时名胜，咸味其音旨。道贤论以七沙门比竹林七贤，遁比向秀，雅尚庄、老。二子异时，风尚𤣥同也。"
                },
                {
                    "paragraph": "三乘佛家滞义，支道林分判，使三乘炳然。诸人在下坐听，皆云可通。支下坐，自共说，正当得两，入三便乱。今义弟子虽传，犹不尽得。",
                    "zhushu": "法华经曰：三乘者，一曰声闻乘，二曰缘觉乘，三曰菩萨乘。声闻者，悟四谛而得道也。缘觉者，悟因缘而得道也。菩萨者，行六度而得道也。然则罗汉得道，全由佛教，故以声闻为名也。辟支佛得道，或闻因缘而解，或听环珮而得悟。神能独达，故以缘觉为名也。菩萨者，大道之人也。方便则止行六度，真教则通修万善，功不为己，志存广济，故以大道为名也。"
                },
                {
                    "paragraph": "许掾",
                    "zhushu": "询也。"
                },
                {
                    "paragraph": "年少时，人以比王苟子，",
                    "zhushu": "苟子，王修小字也。文字志曰：修字敬仁，太原晋阳人。父蒙，司徒左长史。修明秀有美称，善隷行书，号曰流奕清举。起家著作佐郎，琅邪王文学，转中军司马，未拜而卒，时年二十四。昔王弼之没，与修同年，故修弟熙乃叹曰：无愧于古人，而年与之齐也。"
                },
                {
                    "paragraph": "许大不平。时诸人士及于法师并在会稽西寺讲，王亦在焉。许意甚忿，便往西寺与王论理，共决优劣，苦相折挫，王遂大屈。许复执王理，王执许理，更相覆疏，王复屈。许谓支法师曰：“弟子向语何似？”支从容曰：“君语佳则佳矣，何至相苦邪？岂是求理中之谈哉？”",
                    "zhushu": ""
                },
                {
                    "paragraph": "林道人诣谢公，东阳时始总角，新病起，体未堪劳。与林公讲论，遂至相苦。",
                    "zhushu": "东阳，谢朗也，已见。中兴书曰：朗博涉有逸才，善言𤣥理。"
                },
                {
                    "paragraph": "母王夫人在壁后听之，再遣信令还，而太傅留之。王夫人因自出云：“新妇少遭家难，一生所寄，唯在此儿。”因流涕，抱儿以归。谢公语同坐曰：“家㛮辞情忼慨，致可传述，恨不使朝士见。”",
                    "zhushu": "谢氏谱曰：朗父据，取太康王韬女，名绥。"
                },
                {
                    "paragraph": "支道林、许掾诸人共在会稽王斋头。",
                    "zhushu": "简文。"
                },
                {
                    "paragraph": "支为法师，许为都讲。",
                    "zhushu": "高逸沙门传曰：道林时讲维摩诘经。"
                },
                {
                    "paragraph": "支通一义，四坐莫不厌心；许送一难，众人莫不抃舞。但共嗟咏二家之美，不辩其理之所在。",
                    "zhushu": ""
                },
                {
                    "paragraph": "谢车骑在安西艰中，",
                    "zhushu": "安西谢奕已见。"
                },
                {
                    "paragraph": "林道人往就语，将夕乃𨓆。有人道上见者，问云：“公何处来？”答云：“今日与谢孝剧谈一出来。”",
                    "zhushu": "𤣥别传曰：𤣥能清言，善名理。"
                },
                {
                    "paragraph": "支道林初从东出，住东安寺中。",
                    "zhushu": "高逸沙门传曰：遁居会稽，晋哀帝钦其风味，遣中使至东迎之。遁遂辞丘壑，高步天邑。"
                },
                {
                    "paragraph": "王长史宿构精理，并撰其才藻，往与支语，不大当对。王叙致作数百语，自谓是名理奇藻。支徐徐谓曰：“身与君别多年，君义言了不长进。”王大惭而𨓆。",
                    "zhushu": ""
                },
                {
                    "paragraph": "殷中军读小品",
                    "zhushu": "释氏辨空经，有详者焉，有略者焉。详者为大品，略者为小品。"
                },
                {
                    "paragraph": "下二百籖，皆是精微，世之幽滞。尝欲与支道林辩之，竟不得。今小品犹存。",
                    "zhushu": "高逸沙门传曰：殷浩能言名理，自以有所不达，欲访之于遁，遂邂逅不遇，深以为恨。其为名识赏重，如此之至焉。语林曰：浩于佛经有所不了，故遣人迎林公，林乃虚懐欲往。王右军驻之曰：渊源思致渊富，既未易为敌，且己所不解，上人未必能通。纵复服从，亦名不益高。若佻脱不合，便丧十年所保。可不须往！林公亦以为然，遂止。"
                },
                {
                    "paragraph": "佛经以为祛练神明，则圣人可致。",
                    "zhushu": "释氏经曰：一切众生皆有佛性，但能修智慧，断烦恼，万行具足，便成佛也。"
                },
                {
                    "paragraph": "简文云：“不知便可登峰造极不？然陶练之功，尚不可诬。”",
                    "zhushu": ""
                },
                {
                    "paragraph": "于法开始与支公争名，后情渐归支，意甚不分，遂遁迹剡下。遣弟子出都，语使过会稽。于时支公正讲小品。开戒弟子：“道林讲，比汝至，当在某品中。”因示语攻难数十番，云：“旧此中不可复通。”弟子如言诣支公。正值讲，因谨述开意。往反多时，林公遂屈。厉声曰：“君何足复受人寄载来！”",
                    "zhushu": "名徳沙门题目曰：于法开才辨从横，以数术𢎞教。高逸沙门传曰：法开初以义学著名，后与支遁有竞，故遁居剡县，更学医术。"
                },
                {
                    "paragraph": "殷中军问：“自然无心于禀受，何以正善人少，恶人多？”诸人莫有言者。刘尹答曰：“譬如写水著地，正自纵横流漫，略无正方圆者。”一时绝叹，以为名通。",
                    "zhushu": "荘子曰：天籁者，吹万不同，而使其自已也。郭子𤣥注曰：无既无矣，则不能生有。有之未生，又不能为生。然则生生者谁哉？块然而自生耳，非我生也。我不生物，物不生我，则自然而已然，谓之天然。天然非为也，故以天言之，所以明其自然故也。"
                },
                {
                    "paragraph": "康僧渊初过江，未有知者，恒周旋市肆，乞索以自营。忽往殷渊源许，值盛有宾客，殷使坐，粗与寒温，遂及义理。语言辞旨，曽无愧色。领略粗举，一往参诣。由是知之。",
                    "zhushu": "僧渊氏族，所出未详，疑是胡人。尚书令沈约撰晋书，亦称其有义学。"
                },
                {
                    "paragraph": "殷、谢诸人共集，",
                    "zhushu": "殷浩、谢安。"
                },
                {
                    "paragraph": "谢因问殷：“眼往属万形，万形来入眼不？”",
                    "zhushu": "成实论曰：眼识不待到而知，虚尘假空与明，故得见色。若眼到色到，色间则无空明。如眼触目，则不能见彼。当知眼识不到而知。依如此说，则眼不往，形不入，遥属而见也。谢有问，殷无答，疑阙文。"
                },
                {
                    "paragraph": "人有问殷中军：“何以将得位而梦棺器，将得财而梦矢秽？”殷曰：“官本是臭腐，所以将得而梦棺尸；财本是粪土，所以将得而梦秽污。”时人以为名通。",
                    "zhushu": ""
                },
                {
                    "paragraph": "殷中军被废东阳，",
                    "zhushu": "浩黜废事别见。"
                },
                {
                    "paragraph": "始㸔佛经。初视维摩诘，",
                    "zhushu": "僧肇注维摩经曰：维摩诘者，秦言净名，葢法身之大士，见居此土，以𢎞道也。"
                },
                {
                    "paragraph": "疑“般若波罗宻”太多，后见小品，恨此语少。",
                    "zhushu": "波罗宻。此言到彼岸也。经云：到者有六焉。一曰檀，檀者，施也。二曰毗𥠖，毗𥠖者，持戒也。三曰羼提，羼提者，忍辱也。四曰尸罗，尸罗者，精进也。五曰禅，禅者，定也。六曰般若，般若者，智慧也。然则五者为舟，般若为导。导则俱绝有相之流，升无相之彼岸也。故曰波罗宻也。渊源未畼其致，少而疑其多。已而究其宗，多而患其少也。"
                },
                {
                    "paragraph": "支道林、殷渊源俱在相王许。",
                    "zhushu": "简文。"
                },
                {
                    "paragraph": "相王谓二人：“可试一交言，而才性殆是渊源崤函之固，",
                    "zhushu": "崤，谓二陵之地。函，函谷闗也。并秦之险塞，王者之居。左思魏都赋曰：崤、函帝王之宅。"
                },
                {
                    "paragraph": "君其慎焉！”支初作，改辙远之，数四交，不觉入其𤣥中。相王抚肩笑曰：“此自是其胜塲，安可争锋？”",
                    "zhushu": ""
                },
                {
                    "paragraph": "谢公因弟子集聚，问毛诗何句最佳？遏称曰：",
                    "zhushu": "谢𤣥小字，已见。“"
                },
                {
                    "paragraph": "昔我往矣，杨柳依依；今我来思，雨雪霏霏。”公曰：“訏谟定命，远猷辰告。”",
                    "zhushu": "大雅诗也。毛苌注曰：訏，大也。谟，谋也。辰时也。郑𤣥注曰：猷，圗也。大谋定命，谓正月始和，布政于邦国都鄙。"
                },
                {
                    "paragraph": "谓此句偏有雅人深致。",
                    "zhushu": ""
                },
                {
                    "paragraph": "张凭举孝廉，出都，负其才气，谓必参时彦。欲诣刘尹，郷里及同举者共笑之。张遂诣刘，刘洗濯料事，处之下坐，唯通寒暑，神意不接。张欲自发无端。顷之，长史诸贤来清言。客主有不通处，张乃遥于末坐判之，言约旨远，足畼彼我之怀，一坐皆惊。真长延之上坐，清言弥日，因留宿至晓。张𨓆，刘曰：“卿且去，正当取卿共诣抚军。”张还船，同侣问何处宿，张笑而不答。须臾，真长遣传教觅张孝廉船，同侣惋愕。即同载诣抚军，至门，刘前进谓抚军曰：“下官今日为公得一太常博士妙选。”既前，抚军与之话言，咨嗟称善，曰：“张凭勃窣为理窟。”即用为太常博士。",
                    "zhushu": "宋明帝文章志曰：凭字长宗，吴郡人。有意气，为乡闾所称。学尚所得，敏而有文。太守以才选举孝廉，试策高第，为惔所举，补太常博士。累迁吏部郎、御史中丞。"
                },
                {
                    "paragraph": "汰法师云：“六通三明同归，正异名耳。”",
                    "zhushu": "安法师传曰：竺法汰者，体器𢎞简，道情冥到，法师友而善焉。一说法汰即安公弟子也。经云：六通者，三乘之功徳也。一曰天眼通，见远方之色。二曰天耳通，闻障外之声。三曰身通，飞行隐显。四曰它心通，水镜万虑。五曰宿命通，神知已往。六曰漏尽通，慧觧累世。三明者：解脱在心，朗照三世者也。然则天眼、天耳、身通、它心、漏尽此五者，皆见在心之明也。宿命则过去心之明也。因天眼发未来之智，则未来心之明也。同归异名，义在斯矣。"
                },
                {
                    "paragraph": "支道林、许、谢盛徳，共集王家。",
                    "zhushu": "许询、谢安、王蒙。"
                },
                {
                    "paragraph": "谢顾谓诸人：“今日可谓彦会，时既不可留，此集固亦难常。当共言咏，以写其怀。”许便问主人有庄子不，正得渔父一篇。",
                    "zhushu": "庄子曰：孔子逰乎缁帷之林，休坐乎杏坛之上。孔子弦歌鼓琴，奏曲未半，有渔者下船而来，须眉交白，被发揄袂，行原以上，距陆而止，左手据䣛，右手持颐以听。曲终而招子贡、子路语曰：彼何为者也？曰：孔氏。曰：孔氏何治？子贡曰：服忠信，行仁义，饰礼乐，选人伦，孔氏之所治也。曰：有土之君欤？曰：非也。渔父曰：仁则仁矣，恐不免其身。孔子闻而求问之，遂言八疵、四病，以诫孔子。"
                },
                {
                    "paragraph": "谢㸔题，便各使四坐通。支道林先通，作七百许语，叙致精丽，才藻奇拔，众咸称善。于是四坐各言怀毕。谢问曰：“卿等尽不？”皆曰：“今日之言，少不自竭。”谢后粗难，因自叙其意，作万余语，才峰秀逸。",
                    "zhushu": "文字志曰：安神情秀悟，善谈𤣥速。"
                },
                {
                    "paragraph": "既自难干，加意气拟托，萧然自得，四坐莫不厌心。支谓谢曰：“君一往奔诣，故复自佳耳。”",
                    "zhushu": ""
                },
                {
                    "paragraph": "殷中军、孙安国、王、谢能言诸贤，悉在会稽王许。殷与孙共论易象，妙于见形。",
                    "zhushu": "其论略曰：圣人知观器不足以达变，故表圆应于蓍龟。圆应不可为典要，故寄妙迹于六爻。六爻周流，唯化所适。故虽一画，而吉凶并彰，㣲一则失之矣。拟器托象，而庆、咎交著，系器则失之矣。故设八卦者，葢缘化之影迹也。天下者，寄见之一形也。圆影僃未僃之象，一形兼未形之形。故尽二仪之道，不与乾坤齐妙。风雨之变，不与巽坎同体矣。"
                },
                {
                    "paragraph": "孙语道合，意气干云。一坐咸不安孙理，而辞不能屈。会稽王慨然叹曰：“使真长来，故应有以制彼。”即迎真长，孙意己不如。真长既至，先令孙自叙本理。孙粗说己语，亦觉殊不及向。刘便作二百许语，辞难简切，孙理遂屈。一坐同时拊掌而笑，称美良久。",
                    "zhushu": ""
                },
                {
                    "paragraph": "僧意在瓦官寺中，",
                    "zhushu": "未详僧意氏族所出。"
                },
                {
                    "paragraph": "王苟子来",
                    "zhushu": "，苟子，王修小字。"
                },
                {
                    "paragraph": "与共语，便使其唱理。意谓王曰：“圣人有情不？”王曰：“无。”重问曰：“圣人如柱邪？”王曰：“如筹筭，虽无情，运之者有情。”僧意云：“谁运圣人邪？”苟子不得答而去。",
                    "zhushu": "诸本无僧意，最后一句，意疑其阙，庆校众本皆然。唯一书有之，故取以成其义。然王修善言理，如此论，特不近人情，犹疑斯文为谬也。"
                },
                {
                    "paragraph": "司马太傅问谢车骑：“惠子其书五车，何以无一言入𤣥？”谢曰：“故当是其妙处不传。”",
                    "zhushu": "庄子曰：惠施多方，其书五车，其道舛駮，其言不中。谓卵有毛，鸡三足，马有卵，犬可为羊，火不热，目不见，龟长于蛇，丁子有尾，白狗黑，连环可解。能胜人之口，不能服人之心。葢辩者之囿也。"
                },
                {
                    "paragraph": "殷中军被废，徙东阳，大读佛经，皆精解。唯至“事数”处不解。",
                    "zhushu": "事数：谓若五阴、十二入、四谛、十二因缘、五根、五力、七觉之声。"
                },
                {
                    "paragraph": "遇见一道人，问所籖，便释然。",
                    "zhushu": ""
                },
                {
                    "paragraph": "殷仲堪精核玄论，人谓莫不研究。殷乃叹曰：“使我解四本，谈不翅尔。”",
                    "zhushu": "周祗隆安记曰：仲堪好学而有理思也。"
                },
                {
                    "paragraph": "殷荆州曾问远公：",
                    "zhushu": "张野远法师铭曰：沙门释惠远，鴈门楼烦人，本姓贾氏，世为冠族。年十二，随舅令狐氏逰学许、洛。年二十一，欲南渡就范宣子学，道阻不通。遇释道安以为师，抽簮落发，研求法藏。释昙翼毎资以灯烛之费，诵鉴淹远，高悟冥𦣱。安常叹曰：道流东国，其在远乎？㐮阳既没，振锡南逰，结字灵岳。自年六十，不复出山。名被流沙，彼国僧众，皆称汉地有大乘沙门，每至然香礼拜，辄东向致敬。年八十三而终。“"
                },
                {
                    "paragraph": "易以何为体？”答曰：“易以感为体。”殷曰：“铜山西崩，灵钟东应，便是易耶？”",
                    "zhushu": "东方朔传曰：孝武皇帝时，末央宫前殿钟无故自鸣，三日三夜不止。诏问太史待诏王朔，朔言恐有兵气。更问东方朔，朔曰：臣闻铜者山之子，山者铜之母，以阴阳气类言之，子母相感，山恐有崩弛者，故钟先鸣。易曰：鸣鹤在阴，其子和之。精之至也。其应在后五日内。居三日，南郡太守上书言山崩，延袤二十余里。樊英别传曰：汉顺帝时，殿下钟鸣，问英。对曰：蜀㟭山崩。山于铜为母，母崩子鸣，非圣朝灾。后蜀果上山崩，日月相应。二说㣲异，故并载之。"
                },
                {
                    "paragraph": "远公笑而不答。",
                    "zhushu": ""
                },
                {
                    "paragraph": "羊孚弟娶王永言女。",
                    "zhushu": "孚弟，辅也。羊氏谱曰：辅字㓜仁，泰山人。祖楷，尚书郎。父绥，中书郎。辅仕至卫军功曹。娶琅邪王讷之女，字僧首。"
                },
                {
                    "paragraph": "及王家见壻，孚送弟俱往。时永言父东阳尚在，",
                    "zhushu": "王氏谱曰：讷之字永言，琅邪人。祖彪之，光𧚃大夫。父临之，东阳太守。讷之历尚书左丞、御史中丞。"
                },
                {
                    "paragraph": "殷仲堪是东阳女壻，亦在坐。",
                    "zhushu": "殷氏谱曰：仲堪娶琅邪王临之女，字英彦。"
                },
                {
                    "paragraph": "孚雅善理义，乃与仲堪道齐物，",
                    "zhushu": "荘子篇也。"
                },
                {
                    "paragraph": "殷难之。羊云：“君四番后，当得见同。”殷笑曰：“乃可得尽，何必相同？”乃至四番后一通。殷咨嗟曰：“仆便无以相异。”叹为新拔者久之。",
                    "zhushu": ""
                },
                {
                    "paragraph": "殷仲堪云：“三日不读道徳经，便觉舌本闲强。”",
                    "zhushu": "晋安帝纪曰：仲堪有思理，能清言。"
                },
                {
                    "paragraph": "提婆初至，为东亭第讲阿毗昙。",
                    "zhushu": "出经叙曰：僧伽提婆，𦋺宾人，姓瞿昙氏。俊朗有深鉴，符坚至长安，出诸经。后渡江，远法师请译阿毗昙。远法师阿毗昙叙曰：阿毗昙心者，三藏之要领，咏歌之㣲言。源流广大，管综众经，领其宗会，故作者以心为名焉。有出家开士字法胜，以阿毗昙源流广大，卒难寻究，别撰斯部，凡二百五十偈，以为要解，号之曰“心”。𦋺宾沙门僧伽提婆。少玩斯文，因请令译焉。阿毗昙者，晋言大法也。道标法师曰：阿毗昙者，秦言无比法也。"
                },
                {
                    "paragraph": "始发讲，坐裁半，僧弥便云：“都已晓。”即于坐分数四有意道人，更就余屋自讲。提婆讲竟，东亭问法冈道人曰：",
                    "zhushu": "法冈，未详氏族。"
                },
                {
                    "paragraph": "“弟子都未解，阿弥那得已解？所得云何？”曰：“大略全是，故当小未精核耳。”",
                    "zhushu": "出经叙曰：提婆以隆安初逰京师，东亭侯王珣迎至舍讲阿毗昙。提婆宗致既明，振发义奥，王僧弥一听便自讲，其明义易启人心如此。未详年卒。"
                },
                {
                    "paragraph": "桓南郡与殷荆州共谈，每相攻难。年余后，但一两番。桓自叹才思转𨓆。殷云：“此乃是君转解。”",
                    "zhushu": "周祗隆安记曰：𤣥善言理，弃郡还国，常与殷荆州仲堪终日谈论不辍。"
                },
                {
                    "paragraph": "文帝尝令东阿王七步中作诗，不成者行大法。应声便为诗曰：“煮豆持作羮，漉菽以为汁。萁在釜下𤉷，豆在釜中泣。本自同根生，相煎何太急？”帝深有惭色。",
                    "zhushu": "魏志曰：陈思王植字子建，文帝同母弟也。年十余岁，诵诗论及辞赋数万言。善属文，太祖尝视其文曰：汝倩人邪？植跪曰：出言为论，下笔成章，顾当面试，奈何倩人？时邺铜雀台新成，太祖悉将诸子登之，使各为赋。植援笔立成，可观。性简易，不治威仪，舆马服饰，不尚华丽。每见难问，应声而答，太祖宠爱之，㡬为太子者数矣。文帝即位，封鄄城侯，后徙雍丘，复封东阿。植每求试不得，而国亟迁易，汲汲无权。年四十一薨。"
                },
                {
                    "paragraph": "魏朝封晋文王为公，备礼九锡，文王固让不受。公卿将校当诣府敦喻，司空郑冲",
                    "zhushu": "冲已见。"
                },
                {
                    "paragraph": "驰遣信就阮籍求文。籍时在袁孝尼家，",
                    "zhushu": "袁氏世纪曰：准字孝尼，陈郡阳夏人。父涣，魏郎中令。准忠信居正，不耻下问，唯恐人不胜己也。世事多险，故治退不敢求进。著书十万余言。荀绰兖州记曰：准有俊才，大始中位给事中。"
                },
                {
                    "paragraph": "宿醉扶起，书札为之，无所点定，乃写付使，时人以为神笔。",
                    "zhushu": "顾恺之晋文章记曰：阮籍劝进，落落有宏致，至转说徐而摄之也。一本注阮籍劝进文，略曰：窃闻明公固让、冲等眷眷，实懐愚心。以为圣王作制，百代同风，褒徳赏功，其来久矣。周公藉已成之业，据既安之势，光宅曲阜，奄有龟蒙，明公宜奉圣旨，受兹介福也。"
                },
                {
                    "paragraph": "左太冲作三都赋初成，",
                    "zhushu": "思别传曰：思字太冲，齐国临淄人。父雍，起于笔札，多所掌练，为殿中御史，思蚤丧母，雍怜之，不甚教其书学。及长，博览名文，遍阅百家。司空张华辟为祭酒，贾谧举为秘书郎。谧诛，归乡里，专思著逑。齐王冏请为记室叅军，不起。时为三都赋未成也。后数年疾终。其三都赋改定，至终乃上。初，作蜀都赋云：金马电发于高冈，碧鸡振翼而云披。鬼弹飞丸以礌礉，火井腾光以赫曦。今无鬼弹，故其赋往往不同。思为人无吏干而有文才，又颇以椒房自矜，故齐人不重也。"
                },
                {
                    "paragraph": "时人互有讥訾，思意不惬。后示张公，",
                    "zhushu": "张华已见。"
                },
                {
                    "paragraph": "张曰：“此二京可三，然君文未重于世，宜以经高名之士。”思乃询求于皇甫谧。",
                    "zhushu": "王隐晋书曰：谧字士安，安定朝那人，汉太尉嵩曾孙也。祖叔献，灞陵令。父叔侯，举孝廉。谧族从皆累世富贵，独守寒素。所养叔母叹曰：昔孟母以三徙成子，曾父以烹豕存教，岂我居不卜邻，何尔鲁之甚乎？修身笃学，自汝得之，于我何有？因对之流涕，谧乃感激。年二十余，就乡里席坦受书，遭人而问，少有寜日。武帝借其书二车，遂博览。太子中庶子、议郎征，并不就，终于家。"
                },
                {
                    "paragraph": "谧见之嗟叹，遂为作叙。于是先相非贰者，莫不敛袵赞述焉。",
                    "zhushu": "思别传曰：思造张载，问㟭、蜀事，交接亦疎。皇甫谧西州高士，挚仲治宿儒知名，非思伦匹。刘渊林、卫伯舆并蚤终，皆不为思赋序注也。凡诸注解，皆思自为，欲重其文，故假时人名姓也。"
                },
                {
                    "paragraph": "刘伶著酒徳颂，意气所寄。",
                    "zhushu": "名士传曰：伶字伯伦，沛邺人。肆意放荡，以宇宙为狭。常乘鹿车，携一壷酒，使人荷锸随之，云：死便掘地以埋。土木形骸，遨逰一世。竹林七贤论曰：伶处天地间，悠悠荡荡，无所用心。尝与俗士相牾，其人攘袂而起，欲必辱之。伶和其色曰：鸡肋岂足以当尊拳！其人不觉，废然而返，未尝措意文章，终其世，凡著酒徳颂一篇而已。其辞曰：有大人先生者，以天地为一朝，万朞为须臾，日月为扃牖，八荒为庭衢，行无辙迹，居无室庐，幕天席地，纵意所如。行则操巵执瓢，动则挈榼提壷，唯酒是务，焉知其余。有贵介公子，缙绅处士，闻吾风声，议其所以，乃奋袂攘襟，怒目切齿，陈说礼法，是非锋起。先生于是方捧罂承槽，衔杯漱醪，奋髯箕踞，枕曲藉糟。无思无虑，其乐陶陶。兀然而醉，慌尔而醒，静听不闻雷霆之声，熟视不见太山之形，不觉寒暑之切肌，利欲之感情。俯观万物之扰扰，如江汉之载浮萍。二豪侍侧焉，如蜾蠃之与螟蛉。"
                },
                {
                    "paragraph": "乐令善於清言，而不长于手笔。将让河南尹，请潘岳为表。",
                    "zhushu": "晋阳秋曰：岳字安仁，荥阳人。夙以才颕发名，善属文，清绮绝世，蔡邕未能过也。仕至黄门侍郎，为孙秀所害。"
                },
                {
                    "paragraph": "潘云：“可作耳，要当得君意。”乐为述已所以为让，标位二百许语。潘直取错综，便成名笔。时人咸云：“若乐不假潘之文，潘不取乐之旨，则无以成斯矣。”",
                    "zhushu": ""
                },
                {
                    "paragraph": "夏侯湛作周诗成，",
                    "zhushu": "文士传曰：湛字孝若，谯国人，魏征西将军夏侯渊曽孙也。有盛才，文章巧思，善补雅词，名亚潘岳。历中书侍郎。湛集载其叙曰：周诗者，南陔、白华、华黍、由庚、崇丘、由仪六篇，有其义而亡其辞。湛续其亡，故云周诗也。"
                },
                {
                    "paragraph": "示潘安仁。安仁曰：“此非徒温雅，乃别见孝悌之性。”",
                    "zhushu": "其诗曰：既殷斯虔，仰说洪恩。夕定辰省，奉朝侍昏。宵中告𨓆，鸡鸣在门。孳孳恭诲，夙夜是敦。"
                },
                {
                    "paragraph": "潘因此遂作家风诗。",
                    "zhushu": "岳家风诗载其宗祖之徳，及自戒也。"
                },
                {
                    "paragraph": "孙子荆除妇服，作诗以示王武子。",
                    "zhushu": "孙楚集云：妇胡毋氏也。其诗曰：时迈不停，日月电流。神爽登遐，忽已一周。礼制有叙，告除灵丘。临祠感痛，中心若抽。"
                },
                {
                    "paragraph": "王曰：“未知文生于情，情生于文。",
                    "zhushu": "一作文于情生，情于文生。"
                },
                {
                    "paragraph": "览之凄然，増伉俪之重。”",
                    "zhushu": ""
                },
                {
                    "paragraph": "太叔广甚辩给，而摰仲治长于翰墨，俱为列卿。每至公坐，广谈，仲治不能对。𨓆著笔难广，广又不能答。",
                    "zhushu": "王隐晋书曰：广字季思，东平人。拜成都王为太弟。欲使诣洛，广子孙多在洛，虑害，乃自杀。摰虞字仲治，京兆长安人。祖茂，秀才。父模，太仆卿。虞少好学，师事皇甫谧，善校练文义，多所著述。历秘书监太常卿。从恵帝至长安，遂流离鄠、杜间。性好博古，而文籍荡尽。永嘉五年，洛中大饥，遂饿而死。虞与广名位略同。广长口才，虞长笔才，俱少政事。众坐广谈，虞不能对；广𨓆笔难广，广不能答。于是更相嗤笑，纷然于世。广无可记，虞多所录，于斯为胜也。"
                },
                {
                    "paragraph": "江左殷太常父子并能言理，亦有辩讷之异。扬州口谈至剧，太常辄云：“汝更思吾论。”",
                    "zhushu": "中兴书曰：殷融字洪远，陈郡人。桓彛有人伦鉴，见融，甚叹美之。著象不尽意，大贤须易论，理义精㣲，谈者称焉。兄子浩亦能清言，每与浩谈，有时而屈。𨓆而著论，融更居长，为司徒左西属。饮酒善舞，终日啸咏，未尝以世务自婴。累𨗇吏部尚书，太常卿，卒。"
                },
                {
                    "paragraph": "庾子嵩作意赋成，",
                    "zhushu": "晋阳秋曰：敱永嘉中为石勒所害。先是，敱见王室多难，知终婴其祸，乃作意赋以寄怀。"
                },
                {
                    "paragraph": "从子文康见，问曰：“若有意邪，非赋之所尽；若无意邪，复何所赋？”答曰：“正在有意无意之间。”",
                    "zhushu": ""
                },
                {
                    "paragraph": "郭景纯诗云：“林无静树，川无停流。”",
                    "zhushu": "王隐晋书曰：郭璞字景纯，河东闻喜人。父瑗，建平太守。璞别传曰：璞奇博多通，文藻粲丽，才学赏豫，足参上流。其诗赋诔颂，并传于世，而讷于言。造次咏语，常人无异。又不持仪检，形质穨索，纵情嫚惰，时有醉饱之失。友人于令升戒之曰：此伐性之斧也。璞曰：吾所受有分，恒恐用之不尽，岂酒色之能害！王敦取为叅军。敦纵兵都辇，乃咨以大事，璞极言成败，不为回屈，敦忌而害之。诗，璞幽思篇者。"
                },
                {
                    "paragraph": "阮孚云：",
                    "zhushu": "阮孚别见。"
                },
                {
                    "paragraph": "“泓峥萧瑟，实不可言。每读此文，辄觉神超形越。”",
                    "zhushu": ""
                },
                {
                    "paragraph": "庾阐始作扬都赋，道温、庾云：“温挺义之标，庾作民之望。方响则金声，比德则玉亮。”庾公闻赋成，求㸔，兼赠贶之。阐更改“望”为“俊”，以“亮”为“润”云。",
                    "zhushu": "中兴书曰：阐字仲初，颍川人，太尉亮之族也。少孤，九岁便能属文。𨗇散骑侍郎，领大著作。为扬都赋，邈绝当时。五十四卒。"
                },
                {
                    "paragraph": "孙兴公作庾公诔。袁羊曰：“见此张缓。”于时以为名赏。",
                    "zhushu": "袁氏家传曰：乔有文才。"
                },
                {
                    "paragraph": "庾仲初作扬都赋成，以呈庾亮。亮以亲族之怀，大为其名价云：“可三二京，四三都。”于此人人竞写，都下纸为之贵。谢太傅云：“不得尔。此是屋下架屋耳，事事拟学，而不免俭狭。”",
                    "zhushu": "王隐论杨雄太玄经曰：玄经虽妙，非益也。是以古人谓其屋下架屋。"
                },
                {
                    "paragraph": "习凿齿史才不常，宣武甚器之，未三十，便用为荆州治中。凿齿谢笺亦云：“不遇明公，荆州老从事耳。”后至都见简文，返命，宣武问：“见相王何如？”答云：“一生不曽见此人。”从此忤旨，出为衡阳郡，性理遂错。于病中犹作汉晋春秋，品评卓逸。",
                    "zhushu": "续晋阳秋曰：凿齿少而博学，才情秀逸，温甚奇之。自州从事，岁中三转，至治中。后以忤旨，左𨗇户曹叅军、衡阳太守。在郡著汉晋春秋，斥温觊觎之心也。凿齿集载其论，略曰：静汉末累世之交争，廓九域之蒙晦，大定千载之盛功者，皆司马氏也。若以魏有代王之徳，则不足；有静乱之功，则孙、刘鼎立共王，秦政犹不见叙于帝王，况暂制数州之众哉！且汉有系周之业，则晋无所承魏之迹矣。春秋之时，吴、楚称王，若推有徳，彼必自系于周，不推吴、楚也。况长辔庙堂，吴、蜀两定天下之功也。"
                },
                {
                    "paragraph": "孙兴公云：“三都二京，五经鼓吹。”",
                    "zhushu": "言此五赋，是经典之羽翼。"
                },
                {
                    "paragraph": "谢太傅问主簿陆𨓆：",
                    "zhushu": "陆氏谱曰：𨓆字𥠖民，吴郡人。高祖凯，吴丞相。祖仰，吏部郎。父伊，州主簿。𨓆仕至光禄大夫。"
                },
                {
                    "paragraph": "“张凭何以作母诔，而不作父诔？”𨓆答曰：“故当是丈夫之徳，表于事行；妇人之美，非诔不显。”",
                    "zhushu": "陆氏谱曰：𨓆，凭壻也。"
                },
                {
                    "paragraph": "王敬仁年十三，作贤人论。长史送示真长，真长答云：“见敬仁所作论，便足参微言。”",
                    "zhushu": "修集载其论曰：或问：易称贤人，黄裳元吉，苟未能暗与理会，何得不求通？求通则有损，有损则元吉之称将虚设乎？答曰：贤人诚未能暗与理会，当居然人从，比之理尽，犹一豪之领一梁。一豪之领一梁，虽于理有损，不足以挠梁。贤有情之至寡，豪有形之至小，豪不至挠梁，于贤人何有损之者哉？"
                },
                {
                    "paragraph": "孙兴公云：“潘文烂若披锦，无处不善；",
                    "zhushu": "续文章志曰：岳为文选言简章，清绮绝伦。"
                },
                {
                    "paragraph": "陆文若排沙简金，往往见宝。”",
                    "zhushu": "文章传曰：机善属文，司空张华见其文章，篇篇称善，犹讥其作文大冶。谓曰：人之作文，患于不才，至子为文，乃患太多也。"
                },
                {
                    "paragraph": "简文称许掾云：“𤣥度五言诗，可谓妙绝时人。”",
                    "zhushu": "续晋阳秋曰：询有才藻，善属文，自司马相如、王褒、扬雄诸贤，世尚赋颂，皆体则诗、骚，傍综百家之言。及至建安，而诗章大盛。逮乎西朝之末，潘、陆之徒虽时有质文，而宗归不异也。正始中，王弼、何晏好庄老𤣥胜之谈，而世遂贵焉。至过江，佛理尤盛，故郭璞五言，始会合道家之言而韵之。询及太原孙绰，转相祖尚，又加以三世之辞，而诗骚之体尽矣。询、绰并为一时文宗，自此作者悉体之。至义熙中，谢混始改。"
                },
                {
                    "paragraph": "孙兴公作天台赋成，以示范荣期，",
                    "zhushu": "中兴书曰：范启字荣期，慎阳人。父坚，䕶军。启以才义显于世，仕至黄门郎。"
                },
                {
                    "paragraph": "云：“卿试掷地，要作金石声。”范曰：“恐子之金石，非宫商中声。”然每至佳句，",
                    "zhushu": "赤城霞起而建标，瀑布飞流而界道，此赋之佳处。"
                },
                {
                    "paragraph": "辄云：“应是我辈语。”",
                    "zhushu": ""
                },
                {
                    "paragraph": "桓公见谢安石作简文谥议，㸔竟，掷于坐上诸客曰：“此是安石碎金。”",
                    "zhushu": "刘谦之晋纪载安议曰：谨按谥法，一徳不懈曰简，道徳博闻曰文，易简而天下之理得，观乎人文，化成天下，仪之景行，犹有仿佛，宜尊号曰太宗，谥曰简文。"
                },
                {
                    "paragraph": "袁虎少贫，",
                    "zhushu": "虎，袁宏小字也。"
                },
                {
                    "paragraph": "尝为人佣载运租。谢镇西经船行，其夜清风朗月，闻江渚间估客船上有咏诗声，甚有情致。所诵五言，又其所未尝闻，叹美不能已。即遣委曲讯问，乃是袁自咏其所作咏史诗，因此相要，大相赏得。",
                    "zhushu": "续晋阳秋曰：虎少有逸才，文章绝丽，曽为咏史诗，是其风情所寄。少孤而贫，以运租为业。镇西谢尚，时镇牛渚，乘狄佳风月，率尔与左右㣲服泛江。会虎在运租船中讽咏，声既清会，辞文藻拔。非尚所曾闻，遂住聴之，乃遣问讯。答曰：是袁临汝郎诵诗，即其咏史之作也。尚佳其率有胜致，即遣要迎，谈话申旦。自此名誉日茂。"
                },
                {
                    "paragraph": "孙兴公云：“潘文浅而净，陆文深而芜。”",
                    "zhushu": ""
                },
                {
                    "paragraph": "裴郎作《语林》，始出，大为远近所传。时流年少，无不传写，各有一通，载王东亭作经王公酒垆下赋，甚有才情。",
                    "zhushu": "裴氏家传曰：裴荣字荣期，河东人。父稚，丰城令。荣期少有风姿才气，好论古今人物。撰语林数卷，号曰裴子。檀道鸾谓裴松之，以为启作语林，荣傥别名启乎？"
                },
                {
                    "paragraph": "谢万作八贤论，与孙兴公往反，小有利钝。",
                    "zhushu": "中兴书曰：万善属文，能谈论。万集载其叙四隐四显，为八贤之论，谓渔父、屈原、季主、贾𧨏、楚老、龚胜、孙登、嵇康也。其旨以处者为优，出者为劣。孙绰难之，以谓体𤣥识远者，出处同归。文多不载。"
                },
                {
                    "paragraph": "谢后出以示顾君齐，",
                    "zhushu": "顾氏谱曰：夷字君齐，吴郡人。祖廞，孝廉。父霸，少府卿。夷辟州主簿，不就。"
                },
                {
                    "paragraph": "顾曰：“我亦作，知卿当无所名。”",
                    "zhushu": ""
                },
                {
                    "paragraph": "桓宣武命袁彦伯作北征赋，",
                    "zhushu": "续晋阳秋曰：宏从温征鲜卑，故作北征赋，宏文之高者。"
                },
                {
                    "paragraph": "既成，公与时贤共㸔，咸嗟叹之。时王珣在坐，云：“恨少一句，得写字足韵当佳。”袁即于坐揽笔益云：“感不绝于余心，溯流风而独写。”公谓王曰：“当今不得不以此事推袁。”",
                    "zhushu": "宏集载其赋云：闻所闻于相传，云获麟于此野。诞灵物以瑞徳，奚授体于虞者。悲尼父之恸泣，似实恸而非假。岂一物之足伤，实致伤于天下。感不绝于余心，溯流风而独写。晋阳秋曰：宏尝与王珣、伏滔同侍温坐，温令滔读其赋，至“致伤于天下”，于此改韵。云：此韵所咏，慨深千载。今于“天下”之后，便移韵于写送之致，如为未尽。滔乃云：得益“写”一句，或当小胜。桓公语宏：卿试思益之。宏应声而益，王、伏称善。"
                },
                {
                    "paragraph": "孙兴公道曹辅佐才如白地明光锦，",
                    "zhushu": "中兴书曰：曹毗字辅佐，谯国人，魏大司马休曽孙也。好文籍，能属词，累迁太学博士、尚书郎、光禄勋。"
                },
                {
                    "paragraph": "裁为负版绔。",
                    "zhushu": "论语曰：孔子式负版者。郑氏注曰：版，谓邦国籍也。负之者，贱隷人也。"
                },
                {
                    "paragraph": "非无文采，酷无裁制。",
                    "zhushu": ""
                },
                {
                    "paragraph": "袁彦伯作名士传成，",
                    "zhushu": "宏以夏侯太初、何平叔、王辅嗣为正始名士，阮嗣宗、嵇叔夜、山巨源、向子期、刘伯伦、阮仲容、王濬仲为竹林名士，裴叔则、乐彦辅、王夷甫、庾子嵩、王安期、阮千里、卫叔寳、谢㓜舆为中朝名士。"
                },
                {
                    "paragraph": "见谢公。公笑曰：“我尝与诸人道江北事，特作狡狯耳！彦伯遂以箸书。”",
                    "zhushu": ""
                },
                {
                    "paragraph": "王东亭到桓公吏，既伏阁下，桓令人窃取其白事。东亭即于阁下更作，无复向一字。",
                    "zhushu": "续晋阳秋曰：珣学涉通敏，文高当世。"
                },
                {
                    "paragraph": "桓宣武北征，",
                    "zhushu": "温别传曰：温以太和四年上疏自征鲜卑。"
                },
                {
                    "paragraph": "袁虎时从，被责免官。会须露布文，唤袁倚马前令作。手不辍笔，俄得七纸，殊可观。东亭在侧，极叹其才，袁虎云：“当令齿舌间得利。”",
                    "zhushu": ""
                },
                {
                    "paragraph": "袁宏始作东征赋，都不道陶公。胡奴诱之狭室中，临以白刃，",
                    "zhushu": "胡奴，陶范，别见。"
                },
                {
                    "paragraph": "曰：“先公勋业如是。君作东征赋，云何相忽略？”宏窘蹙无计，便答：“我大道公，何以云无？”因诵曰：“精金百炼，在割能断。功则治人，职思靖乱。长沙之勋，为史所赞。”",
                    "zhushu": "续晋阳秋曰：宏为大司马记室叅军，后为东征赋，悉称过江诸名望。时桓温在南州，宏语众云：我决不及桓宣城。时伏滔在温府，与宏善，苦谏之，宏笑而不答。滔宻以启温，温甚忿，以宏一时文宗，又闻此赋有声，不欲令人显问之。后逰青山饮酌，既归，公命宏同载，众为危惧。行数里，问宏曰：闻君作东征赋，多称先贤，何故不及家君？宏答曰：尊公称谓，自非下官所敢専，故未呈启，不敢显之耳。温乃云：君欲为何辞？宏即答云：风鉴散朗，或𢯱或引，身虽可亡，道不可陨。则宣城之节，信为允也。温泫然而止。二说不同，故详载焉。"
                },
                {
                    "paragraph": "或问顾长康：“君筝赋何如嵇康琴赋？”顾曰：“不赏者作后出相遗，深识者亦以高奇见贵。”",
                    "zhushu": "中兴书曰：恺之博学有才气，为人迟钝，而自矜尚，为时所笑。宋明帝文章志曰：桓温云：顾长康体中痴黠各半，合而论之，正平平耳。世云有三绝：画绝、文绝、痴绝。续晋阳秋曰：恺之矜伐过实，诸年少因相称誉，以为戏弄。为散骑常侍，与谢瞻连省，夜于月下长咏，自云得先贤风制。瞻每遥賛之。恺之得此，弥自力忘倦。瞻将眠，语搥脚人令代，恺之不觉有异，遂㡬申旦而后止。"
                },
                {
                    "paragraph": "殷仲文天才宏赡，",
                    "zhushu": "续晋阳秋曰：仲文雅有才藻，著文数十篇。"
                },
                {
                    "paragraph": "而读书不甚广博。亮叹曰：",
                    "zhushu": "亮别见。"
                },
                {
                    "paragraph": "“若使殷仲文读书半袁豹，",
                    "zhushu": "丘渊之文章叙曰：豹字士蔚，陈郡人。祖耽，历阳太守。父质，琅邪内史。豹隆安中著作佐郎，累迁太尉长史、丹阳尹。义熙九年卒。"
                },
                {
                    "paragraph": "才不减班固。”",
                    "zhushu": "续汉书曰：固字孟坚，右扶风人。㓜有俊才，学无常师，善属文，经传无不究览。"
                },
                {
                    "paragraph": "羊孚作雪賛云：“资清以化，乘气以霏。遇象能鲜，即洁成辉。”桓𦙍遂以书扇。",
                    "zhushu": "中兴书曰：𦙍字茂祖，谯国人。祖冲，太尉。父嗣，江州刺史。𦙍少有清操，以恬𨓆见称，仕至中书令。𤣥败，徙安成郡，后见诛。"
                },
                {
                    "paragraph": "王孝伯在京行散，至其弟王睹户前，",
                    "zhushu": "睹，王爽小字也。中兴书曰：爽字季明，恭第四弟也。仕至侍中，恭事败，赠太常。"
                },
                {
                    "paragraph": "问：“古诗中何句为最？”睹思未答。孝伯咏：“‘所遇无故物，焉得不速老！’此句为佳。”",
                    "zhushu": ""
                },
                {
                    "paragraph": "桓𤣥尝登江陵城南楼云：“我今欲为王孝伯作诔。”因吟啸良久，随而下笔。一坐之间，诔以之成。",
                    "zhushu": "晋安帝纪曰：𤣥文翰之美，高于一世。𤣥集载其诔叙曰：隆安二年九月十七日，前将军青、兖二州刺史太原王孝伯薨。川岳降神，哲人是育。既爽其灵，不贻其福。天道茫昧，孰测倚伏？犬马反噬，豺狼翘陆。岭摧高梧，林残故竹。人之云亡，邦国丧牧。于以诔之，爰旌芳郁。文多，不尽载。"
                },
                {
                    "paragraph": "桓𤣥初并西夏，领荆、江二州，二府一国。",
                    "zhushu": "𤣥别传曰：𤣥既克殷仲堪后，杨佺期遣使讽朝廷，朝廷以𤣥都督八州，领江州、荆州二刺史。"
                },
                {
                    "paragraph": "于时始雪，五处俱贺，五版并入。𤣥在听事上，版至，即答版后，皆粲然成章，不相揉杂。",
                    "zhushu": ""
                },
                {
                    "paragraph": "桓𤣥下都，羊孚时为兖州别驾，从京来诣门，笺云：“自顷世故睽离，心事沦蕰。明公启晨光于积晦，澄百流以一源。”桓见笺，驰唤前，云：“子道，子道，来何迟？”即用为记室叅军。孟昶",
                    "zhushu": "别见。"
                },
                {
                    "paragraph": "为刘牢之主簿，",
                    "zhushu": "续晋阳秋曰：牢之字道坚，彭城人，世以将显。父遁，征虏将军。牢之沈毅多计，数为谢𤣥叅军。符坚之役，以骁猛成功。及平王恭，转徐州刺史。桓𤣥下都，以牢之为前锋，行征西将军。𤣥至归降，用为会稽内史。欲解其兵，奔而缢死。"
                },
                {
                    "paragraph": "诣门谢，见云：“羊侯，羊侯，百口赖卿！”",
                    "zhushu": ""
                }
            ]
        },
        {
            "name": "方正第五",
            "paragraphs": [
                {
                    "paragraph": "方正第五",
                    "type": 1
                },
                {
                    "paragraph": "陈太丘与友期行，期日中，过中不至，太丘舍去，去后乃至。元方时年七岁，门外戏。",
                    "zhushu": "陈寔及纪并巳见。"
                },
                {
                    "paragraph": "客问元方：“尊君在不？”答曰：“待君久不至，巳去。”友人便怒，曰：“非人哉！与人期行，相委而去。”元方曰：“君与家君期日中，日中不至，则是无信；对子骂父，则是无礼。”友人惭，下车引之，元方入门不顾。",
                    "zhushu": ""
                },
                {
                    "paragraph": "南阳宗世林，魏武同时，而甚薄其为人，不与之交。及魏武作司空，总朝政，从容问宗曰：“可以交未？”答曰：“松栢之志犹存。”世林既以忤旨见疏，位不配德。文帝兄弟每造其门，皆独拜床下，其见礼如此。",
                    "zhushu": "《楚国先贤传》曰：宗承，字世林，南阳安众人。父资，有美誉。承少而修德雅正，确然不群，征聘不就，闻德而至者如林。魏武弱冠，屡造其门，值宾客猥积，不能得言，乃伺承起，往要之，捉手请交，承拒而不纳。帝后为司空，辅汉朝，乃谓承曰：卿昔不顾吾，今可为交未？承曰：松栢之志犹存。帝不说，以其名贤，犹敬礼之。敕，文帝修子弟礼，就家拜汉中太守。武帝平冀州，从至邺，陈群等皆为之拜。帝犹以旧情介意，薄其位而优其礼，就家访以朝政，居宾客之右。文帝征为直谏大夫。明帝欲引以为相，以老固辞。"
                },
                {
                    "paragraph": "魏文帝受禅，陈群有慽容，帝问曰：“朕应天受命，卿何以不乐？”群曰：“臣与华歆服膺先朝，今虽欣圣化，犹义形于色。”",
                    "zhushu": "华峤谱叙曰：魏受禅，朝臣三公以下并受爵位。华歆以形色忤时，徙为司空，不进爵。文帝久不怿，以问尚书令陈群，曰：我应天受命，百辟莫不说喜，形于声色，而相国及公独有不怡者，何邪？群起，离席长跪曰：臣与相国曾事汉朝，心虽说喜，义干其色，亦惧陛下，实应见憎。帝大说，叹息良久，遂重异之。"
                },
                {
                    "paragraph": "郭淮作闗中都督，甚得民情，亦屡有战庸。",
                    "zhushu": "《魏志》曰：淮字伯济，太原阳曲人。建安中，除平原府丞。黄初元年，奉使贺文帝践阼，而稽留不及，群臣欢会。帝正色责之曰：昔禹会诸侯于涂山，防风氏后至，便行大戮。今溥天同庆，而卿最留迟，何也？淮曰：臣闻五帝先教，导民以德；夏后政衰，始用刑辟。今臣遭唐虞之世，是以知免防风氏之诛。帝说之，擢为雍州剌史，迁征西将军。淮在闗中三十余年，功绩显著，迁仪同三司，赠大将军。"
                },
                {
                    "paragraph": "淮妻，太尉王凌之妹，坐凌事当并诛。",
                    "zhushu": "《魏略》曰：凌字彦云，太原祁人。历司空、太尉、征东将军。密欲立楚王彪，司马宣王自讨之，凌自缚归罪，遥谓太傅曰：卿直以折简召我，我当不至邪？太傅曰：以卿非肯逐折简者也。遂使人送至西。凌自知罪重，试索棺钉以观太傅意，太傅给之。凌行至项城，夜呼掾属与决曰：行年八十，身名俱灭，命邪！遂自杀。"
                },
                {
                    "paragraph": "使者征摄甚急，淮使戒装，克日当发。州府文武及百姓劝淮举兵，淮不许。至期，遣妻，百姓号泣追呼者数万人。行数十里，淮乃命左右追夫人还。于是文武奔驰，如徇身首之急。既至，淮与宣帝书曰：五子哀恋，思念其母。其母既亡，则无五子；五子若殒，亦复无淮。宣帝乃表，特原淮妻。",
                    "zhushu": "《世语》曰：淮妻当从坐，侍御史往收督将及羌胡渠帅数千人叩头请淮上表留妻，淮不从。妻上道，莫不流涕，人人扼腕，欲劫留之。淮五子叩头流血请淮，淮不忍视，乃命追之。于是数千骑往追还，淮以书白司马宣王曰：五子哀母，不惜其身。若无其母，是无五子；五子若亡，亦。无淮也。今辄追还，若于法未通，当受罪于主者。书至，宣王乃表原之。"
                },
                {
                    "paragraph": "诸葛亮之次渭濵，闗中震动。",
                    "zhushu": "《蜀志》曰：亮字孔明，琅邪阳都人。客于荆州，躬耕陇亩，好为梁甫吟，长八尺，每自比管仲、乐毅，时人莫之许也。唯博陵崔州平、颍川徐元直谓为信然。先主屯新野，徐庶见先主曰：诸葛孔明，卧龙也，将军岂愿见之乎？先主曰：君与俱来。庶曰：此人可就见，不可屈致也。先主遂诣亮，谓闗羽、张飞曰：孤之有孔明，犹鱼之有水也。累迁丞相、益州牧，率众北征，卒于渭南。"
                },
                {
                    "paragraph": "魏明帝深惧晋宣王战，乃遣辛毗为军司马。",
                    "zhushu": "《魏志》曰：毗字佐治，颍川阳翟人。累迁卫尉。"
                },
                {
                    "paragraph": "宣王既与亮对渭而陈，亮设诱谲万方，宣王果大忿，将欲应之以重兵。亮遣间谍觇之，还曰：“有一老夫，毅然仗黄钺，当军门立，军不得出。”亮曰：“此必辛佐治也。”",
                    "zhushu": "《晋阳秋》曰：诸葛亮冦于郿，据渭水南原，诏使高祖拒之。亮善抚御，又戎政严明。且侨军远征，粮运艰涩，利在野战。朝廷每闻其出，欲以不战屈之，高祖亦以为然。而拥大军御侮于外，不宜远露怯弱之形，以亏大势。故秣马坐甲，每见吞并之威。亮虽挑战，或遗高祖巾帼，巾帼，妇女之饰，欲以激怒，冀获曹咎之利。朝廷虑高祖不胜忿愤，而卫尉辛毗骨鲠之臣，帝乃使毗仗节为高祖军司马。亮果复挑战，高祖乃奋怒，将出应之，毗仗节中门而立，高祖乃止。将士闻见者，益加勇锐。识者以人臣虽拥众千万，而屈于王人，大略深长，皆如此之类也。"
                },
                {
                    "paragraph": "夏侯玄既被桎梏，",
                    "zhushu": "《魏氏春秋》曰：玄字太初，谯国人，夏侯尚之子，大将军前妻兄也。风格高朗，弘辩博畅。正始中，护军曹爽诛，征为太常。内知不免，不交人事，不畜笔研。及太传薨，许允谓玄曰：子无复忧矣。玄叹曰：士宗，卿何不见事乎？此人尤能以通家年少遇我，子元、子上不吾容也。后中书令李丰恶大将军执政，遂谋以玄代之。大将军闻其谋，诛丰，収玄送廷尉。干寳晋纪曰：初，丰之谋也，使告玄，玄答曰：宜详之尔，不以闻也。故及于难。"
                },
                {
                    "paragraph": "时钟毓为廷尉，钟会先不与玄相知，因便狎之。玄曰：“虽复刑余之人，未敢闻命。”",
                    "zhushu": "《世语》曰：玄至廷尉，不肯下辞。廷尉钟毓自临履玄，玄正色曰：吾当何辞，为令史责人邪？卿便为吾作。毓以玄名士，节高不可屈，而狱当竟，夜为作辞，令与事相附，流涕以示玄。玄视之曰：不当若是邪？钟会年少于玄，玄不与交。是日于毓坐狎玄，玄正色曰：钟君何得如是！名士传曰：初，玄以钟毓志趣不同，不与之交。玄被收时，毓为廷尉，执玄手曰：太初何至于此？玄正色曰：虽复刑余之人，不可得交。按郭颁西晋人，时世相近，为晋魏世语，事多详核。孙盛之徒皆采以著书，并云玄距钟会，而袁宏名士传最后出，不依前史以为钟毓，可谓谬矣。"
                },
                {
                    "paragraph": "考掠初无一言，临刑东市，颜色不异。",
                    "zhushu": "《魏志》曰：玄格量𢎞济，临斩，颜色不异，举止自若。"
                },
                {
                    "paragraph": "夏侯泰初与广陵陈本善，本与玄在本母前宴饮，《",
                    "zhushu": "世语》曰：本字休元，临淮东阳人。《魏志》曰：本，广陵东阳人。父矫，司徒。本历郡守、廷尉，所在操纲领，举大体，能使群。下自尽。有率御之才，不亲小事，不读法律，而得廷尉之称。迁镇北将军。"
                },
                {
                    "paragraph": "本弟骞《",
                    "zhushu": "晋阳秋》曰：骞字休渊，司徒第二子。无謇谔风，滑稽而多智谋，仕至大司马。"
                },
                {
                    "paragraph": "行还，径入至堂户，泰初因起曰：“可得同，不可得而杂。”《",
                    "zhushu": "名士传》曰：玄以乡党贵齿本不论德位，年长者必为拜。与陈本母前饮，骞来而出，其可得同，不可得而杂者也。"
                },
                {
                    "paragraph": "高贵乡公薨，内外諠哗。《",
                    "zhushu": "魏志》曰：高贵乡公讳髦，字彦士，文帝孙，东海定王霖之子也。初封郯县高贵乡公，好学夙成。齐王废，群臣迎之，即皇帝位。汉晋春秋曰：自曹芳事后，魏人省彻宿卫，无复铠甲，诸门戎兵老弱而巳。曹髦见威权日去，不胜其忿，召侍中王沈、尚书王经、散骑常侍王业谓曰：司马昭之心，路人所知也。吾不能坐受废辱，今日当与卿自出讨之。王经谏，不听，乃出懐中板令投地，曰：行之决矣。正使死，何所恨，况不必死邪！于是入白太后。沈业奔走告昭，昭为之备。髦遂率僮仆数百，鼓噪而出。昭弟屯骑校尉伷入，遇髦于东止车门，左右诃之，伷众奔走。中护军贾充又逆髦，战于南阙下。髦自用剑。众欲𨓆，太子舍人成济问充曰：事急矣，当云何？充曰：公畜汝等，正为今日。今日之事，无所问也。济即前刺髦，刃出于背。《魏氏春秋》曰：帝将诛大将军，诏有司复进位相国，加九锡。帝夜自将冗从仆射李昭、黄门从官焦伯等下陵云台铠仗授兵，欲因际会，遣使自出致讨，会雨而郤。明日，遂见王经等，出黄素诏于懐曰：是可忍也，孰不可忍！今当决行此事。帝遂拔剑升辇，率殿中宿卫、仓头官僮击战鼓，出云龙门。贾充自外而入，帝师溃散。帝犹称天子，手剑奋击，众莫敢逼。充率厉将士，骑督成倅弟济以矛进，帝崩于师。时暴雨，雷电晦冥。"
                },
                {
                    "paragraph": "司马文王问侍中陈泰曰：《",
                    "zhushu": "魏志》曰：泰字玄伯，司空群之子也。“"
                },
                {
                    "paragraph": "何以静之？”泰云：“唯杀贾充以谢天下。”文王曰：“可复下此不？”对曰：“但见其上，未见其下。”",
                    "zhushu": "于寳《晋纪》曰：高贵乡公之杀司马文王，召朝臣谋其故，太常陈泰不至，使其舅荀顗召之，告以可不。泰曰：世之论者，以泰方于舅，今舅不如泰也。子弟内外咸共逼之，垂涕而入。文王待之曲室，谓曰：玄伯，卿何以处我？对曰：可诛贾充以谢天下。文王曰：为吾更思其次。泰曰：唯有进于此，不知其次。文王乃止。《汉晋春秋》曰：曹髦之薨，司马昭闻之，自投于地曰：天下谓我何？于是召百官议其事。昭垂涕问陈泰曰：何以居我？泰曰：公光辅数世，功葢天下，谓当并迹古人，垂美于后。一旦有杀君之事，不亦惜乎！速斩贾充，犹可以自明也。昭曰：公闾不可得杀也，卿更思余计。泰厉声曰：意唯有进于此耳，余无足委者也。归而自杀。魏氏春秋曰：泰劝大将军诛贾充，大将军曰：卿更思其他。泰曰：岂可使泰复发后言！遂呕血死。"
                },
                {
                    "paragraph": "和峤为武帝所亲重，语峤曰：“东官顷似更成进，卿试往看。”还，问：“何如？”答云：“皇太子圣质如初。”",
                    "zhushu": "《晋诸公賛》曰：峤字长舆，汝南西平人。父逌，太常，知名。峤少以雅量称，深为贾充所知，每向世祖称之。历尚书、太子少傅。干寳《晋纪》曰：皇太子有醇古之风，美于信受。侍中和峤数言于上曰：季世多伪，而太子尚信，非四海之主。忧太子不了陛下家事，愿追思文武之阼。上既重长适，又懐齐王，朋党之论弗入也。后上谓峤曰：太子近入朝，吾谓差进，卿可与荀侍中共往言。及顗奉诏还对，上曰：太子明识弘新，有如明诏。问峤，峤对曰：圣质如初。上默然。晋阳秋曰：世祖疑惠帝不可承继大业，遣和峤、荀朂往观察之。既见，朂称叹曰：太子德更进茂，不同于故。峤曰：皇太子圣质如初，此陛下家事，非臣所尽。天下闻之，莫不称峤为忠，而欲灰灭朂也。按荀顗清雅，性不阿谀，校之二说，则孙盛为得也。"
                },
                {
                    "paragraph": "诸葛靓后入晋，除大司马，召不起。以与晋室有雠，常背洛水而坐。与武帝有旧，帝欲见之而无由，乃请诸葛妃呼靓。既来，帝就太妃间相见。礼毕，酒酣，帝曰：“卿故复忆竹马之好不？”靓曰：“臣不能呑炭漆身，今日复睹圣颜。因涕泗百行。”帝于是惭悔而出。",
                    "zhushu": "《晋诸公賛》曰：吴亡靓入洛，以父诞为太祖所杀，誓不见世祖。世祖叔母琅邪王妃，靓之姊也。帝后因靓在姊间，往就见焉。靓逃于厕中，于是以至孝发名。时嵇康亦被法，而康子绍死荡阴之役。谈者咸曰：观绍、靓二人，然后知忠孝之道，区以别矣。"
                },
                {
                    "paragraph": "武帝语和峤曰：“我欲先痛骂王武子，然后爵之。”峤曰：“武子俊爽，恐不可屈。”帝遂召武子，苦责之，因曰：“知愧不？”",
                    "zhushu": "《晋诸公賛》曰：齐王当出藩，而王济陈请无数，又累遣常山王与妇长广公主共入稽颡，陈乞留之。世祖甚恚，谓王戎曰：我兄弟至亲，今出齐王，自朕家计，而甄德、王济连遣妇入，来生哭人邪！济等尚尔，况余者乎！济自此被责，左迁国子祭酒。"
                },
                {
                    "paragraph": "武子曰：“尺布斗粟之谣，常为陛下耻之。《",
                    "zhushu": "汉书》曰：淮南厉王长，高祖少子也。有罪，文帝徙之于蜀，不食而死。民作歌曰：一尺布，尚可缝；一斗粟，尚可舂。兄弟二人，不能相容。瓉注曰：言一尺布帛可缝而共衣，一斗米粟可舂而共食，况以天下之广而不相容也。"
                },
                {
                    "paragraph": "它人能令疏亲，臣不能使亲疏，以此愧陛下。”",
                    "zhushu": ""
                },
                {
                    "paragraph": "杜预之荆州，顿七里桥，朝士悉祖。",
                    "zhushu": "王隐《晋书》曰：预字元凯，京兆杜陵人，汉御史大夫延年十一世孙。祖畿，魏太保。父恕，幽州、荆州刺史。预智谋渊博，明于治乱，常称立德者非所企及，立功立言所庶㡬也。累迁河南尹，为镇南将军、都督荆州诸军事，镇襄阳。以平吴勋，封当阳侯。预无伎艺之能，身不跨马，射不穿札，而每有大事，辄在将帅之限。赠征南将军、仪同三司。"
                },
                {
                    "paragraph": "预少贱，好豪侠，不为物所许。杨济既名氏雄俊，不堪，不坐而去。",
                    "zhushu": "《八王故事》曰：济字文通，弘农人，杨骏弟也。有才识，累迁太子太保。与骏同诛。"
                },
                {
                    "paragraph": "须臾，和长舆来，问：“杨右卫何在？”客曰：“向来，不坐而去。”长舆曰：“必大夏门下盘马。”往大夏门，果大阅骑，长舆抱内车，共载归，坐如初。",
                    "zhushu": ""
                },
                {
                    "paragraph": "杜预拜镇南将军，朝士悉至，皆在连榻坐。《",
                    "zhushu": "语林》曰：中朝方镇还，不与元凯共坐。预征吴还，独榻不与宾客共也。"
                },
                {
                    "paragraph": "时亦有裴叔则。羊稚舒后至，曰：“杜元凯乃复连榻坐客。”不坐便去。",
                    "zhushu": "《晋诸公賛》曰：羊琇字稚舒，泰山人。通济有才𠏉。与世祖同年相善，谓世祖曰：后富贵时见用，作领护军，各十年。世祖即位，累迁左将军、特进。"
                },
                {
                    "paragraph": "杜请裴追之，羊去数里住马，既而俱还杜许。",
                    "zhushu": ""
                },
                {
                    "paragraph": "晋武帝时，荀朂为中书监，",
                    "zhushu": "虞预《晋书》曰：朂字公曾，颍川颍阴人，汉司空爽曾孙也。十余岁能属文。外祖钟繇曰：此儿当及其曾祖。为安阳令，民生为立祠。累迁侍中、中书监。"
                },
                {
                    "paragraph": "和峤为令。故事，监、令由来共车。峤性雅正，常疾朂謟谀。",
                    "zhushu": "王隐《晋书》曰：朂性佞媚，誉太子，出齐王，当时私议，损国害民，孙、刘之匹也。后世若有良史，当著佞幸传。"
                },
                {
                    "paragraph": "后公车来，峤便登，正向前坐，不复容朂。朂方更觅车，然得去。监、令各给车自此始。",
                    "zhushu": "曹嘉之《晋纪》曰：中书监令常同车入朝，至和峤为令。而荀朂为监，峤意强抗，专车而坐，乃使监令异车，自此始也。"
                },
                {
                    "paragraph": "山公大儿著短帢，车中倚，武帝欲见之，山公不敢辞。问儿，儿不肯行。时论乃云胜山公。",
                    "zhushu": "《晋诸公賛》曰：山该字伯伦，司徒涛长子也。雅有器识，仕至左卫将军。"
                },
                {
                    "paragraph": "向雄为河内主簿，有公事不及雄，而太守刘淮横怒，遂与杖遣之。雄后为黄门郎，刘为侍中，初不交言。武帝闻之，敕雄复君臣之好。雄不得巳，诣刘，再拜曰：“向受诏而来，而君臣之义绝，何如？”于是即去。武帝闻尚不和，乃怒问雄曰：“我令卿复君臣之好，何以犹绝？”《",
                    "zhushu": "汉晋春秋》曰：雄字茂伯，河内人。《世语》曰：雄有节槩，仕至黄门郎、护军将军。按王隐、孙盛《不与故君相闻》议曰：昔在晋初，河内温县领校向雄送御牺牛，不充呈郡，辄随比送洛。值天大热，郡送牛多暍死。台法甚重，太守吴奋召雄与杖，雄不受杖，曰：郡牛者亦死也，呈牛者亦死也。奋大怒，下雄狱，将大治之。会司隶辟雄都官从事，数年为黄门侍郎。奋为侍中，同省相避不相见。武帝闻之，给雄酒礼，使诣奋解雄，乃奉诏。此则非刘淮也。《晋诸公賛》曰：淮字君平，沛国杼秋人。少以清正称，累迁河内太守、侍中、尚书仆射、司徒。"
                },
                {
                    "paragraph": "雄曰：“古之君子，进人以礼，退人以礼。今之君子，进人若将加诸䣛，退人若将坠诸渊。臣于刘河内，不为戎首，亦巳幸甚，安复为君臣之好？”武帝从之。",
                    "zhushu": "《礼记》曰：穆公问于子思曰：为旧君反服，古邪？子思曰：古之君子，进人以礼，𨓆人以礼，故有旧君反服之礼。今之君子，进人若将加诸䣛，𨓆人若将坠诸渊，无为戎首，不亦善乎？又何反服之有？郑玄曰：为兵主求攻伐，故曰戎首也。"
                },
                {
                    "paragraph": "齐王冏为大司马，辅政，",
                    "zhushu": "虞预《晋书》曰：冏字景治，齐王攸子也。少聪惠，及长，谦约好。施赵王伦篡位，冏起义兵诛伦，拜大司马，加九锡，政皆决之，而恣用群小，不复朝觐，遂为长沙王所诛。"
                },
                {
                    "paragraph": "嵇绍为侍中，诣冏咨事。冏设宰会，召葛旟、",
                    "zhushu": "《齐王官属名》曰：旟字虚旟，齐王从事中郎。晋阳秋曰：齐王起义，转长史。既克赵王伦，与董艾等专执威权，冏败见诛。"
                },
                {
                    "paragraph": "董艾等",
                    "zhushu": "《八王故事》曰：艾字叔智，弘农人。祖遇，魏侍中。父绥，秘书监。艾少好功名，不修士检。齐王起义，艾为新汲令赴军，用艾领右将军。王败见诛。"
                },
                {
                    "paragraph": "共论时宜。旟等白冏：“嵇侍中善于丝竹，公可令操之。”遂送乐器，绍推却不受。冏曰：“今日共为欢，卿何却邪？”绍曰：“公协辅皇室，令作事可法。绍虽官卑，职备常伯，操丝比竹，葢乐官之事，不可以先王法服，为伶人之业。今逼高命，不敢苟辞，当释冠冕，袭私服，此绍之心也。”旟等不自得而𨓆。",
                    "zhushu": ""
                },
                {
                    "paragraph": "卢志于众坐",
                    "zhushu": "《世语》曰：志字子通，范阳人，尚书珽少子。少知名，起家邺令，历成都王长史、卫尉𨜮、尚书郎。"
                },
                {
                    "paragraph": "问陆士衡：“陆逊、陆抗，是君何物？”",
                    "zhushu": "抗巳见《吴书》曰：逊字伯言，吴郡人，世为冠族。初领海昌令，号神君，累迁丞相。"
                },
                {
                    "paragraph": "答曰：如卿于卢毓、卢珽。",
                    "zhushu": "《魏志》曰：毓字子家，𣵠人。父植，有名于世，累迁吏部郎、尚书。选举先性行而后言才。进司空珽，咸熙中为泰山太守，字子笏，位至尚书。"
                },
                {
                    "paragraph": "士龙失色。",
                    "zhushu": "云：别见。"
                },
                {
                    "paragraph": "既出户，谓兄曰：“何至如此，彼容不相知也？”士衡正色曰：“我父祖名播海内，宁有不知？鬼子敢尔！”",
                    "zhushu": "《孔氏志怪》曰：卢充者，范阳人。家西三十里有崔少府墓。充先冬至一日出家西猎，见一麞，举弓而射，即中之。麞倒而复起，充逐之不觉。远忽见一里门如府舍，门中一铃下有唱家前。充问：此何府也？答曰：少府府也。充曰：我衣恶，那得见贵人？即有人提幞新衣迎之，充著尽可体，便进见少府，展姓名，酒炙数行。崔曰：近得尊府君书，为君索小女㛰，故相延耳。即举书示充。充父亡时虽小，然巳见父手迹，使歔叹无辞。崔即敇内，令女郎庄严，使充就东廊。充至，妇巳下车，立席头共拜，为三日毕，还见崔。崔曰：君可归矣。女有娠相，生男当以相还，生女当留自养。敕外严车送客。崔送至门，执手零涕，离别之感，无异生人。复致衣一袭，被褥一副。充便上车，去如电逝。须臾至家。家人相见，悲喜推问，知崔是亡人，而入其墓，追以懊惋。居四年，三月三日，临水戏，忽见一犊车，乍浮乍没。既上岸，充往开车后户，见崔氏女与三岁男儿共载。充见之，忻然欲捉其手。女举手指后车曰：府君见人，即见少府。充往问讯，女抱儿还。充又与金盌别，并赠诗曰：煌煌灵芝质，光丽，何猗猗。华豓当时显，嘉异表神奇。含英未及秀，中夏罹霜萎。荣曜长幽灭，世路永无施。不悟阴阳运，哲人忽来仪。会浅离别速，皆由灵与祗。何以赠余亲，金盌可颐儿。爱恩从此别，断绝伤肝脾。充取儿盌及诗，忽不见二车处，将儿还四坐，谓是鬼魅。佥遥唾之，形如故。问儿：谁是汝父？儿迳就充懐。众初怪恶，传省其诗，慨然叹死生之玄通也。充诣市卖盌，高举其价，不欲速售，冀有识者。欻有一老婢，问充得盌之由。还报其大家，即女姨也。遣视之，果是。谓充曰：我姨姊，崔少府女，未嫁而亡，家亲痛之，赠一金盌著棺中。今视卿盌甚似，得盌本末，可得闻不？充以事对，即诣充家迎儿。儿有崔氏状，又似充貌。姨曰：我舅甥三月末间产。父曰：春煗，温也，愿休强也。即字温休。温休葢幽婚也，其兆先彰矣。儿遂成为令器，历数郡二千石，皆箸绩。其后生植，为汉尚书。植子毓，为魏司空。冠葢相承至今也。"
                },
                {
                    "paragraph": "议者疑二陆优劣，谢公以此定之。",
                    "zhushu": ""
                },
                {
                    "paragraph": "羊忱性甚贞烈。赵王伦为相国，忱为太傅长史，乃版以参相国军事。使者卒至，忱深惧豫祸，不暇被马，于是帖骑而避。使者追之，忱善射，矢左右发，使者不敢进，遂得免。",
                    "zhushu": "《文字志》曰：忱字长和，一名陶，泰山平阳人。世为冠族。父繇，车骑掾。忱历太傅长史、扬州刺史，迁侍中。永嘉五年，遭乱被害，年五十余。"
                },
                {
                    "paragraph": "王太尉不与庾子嵩交，",
                    "zhushu": "王夷甫、庾敱。"
                },
                {
                    "paragraph": "庾卿之不置。王曰：“君不得为尔。”庾曰：“卿自君我，我自卿卿，我自用我法，卿自用卿法。”",
                    "zhushu": ""
                },
                {
                    "paragraph": "阮宣子伐社树，",
                    "zhushu": "阮修，巳见。《春秋传》曰：共工氏有子曰勾龙，为后土，后土为社。《风俗通》曰：孝经称社者，土也，广博不可备敬，故风士以为社而祀之，报功也。然则社自祀勾龙，非土之祭也。"
                },
                {
                    "paragraph": "有人止之。宣子曰：“社而为树，伐树则社亡；树而为社，伐树则社移矣。”",
                    "zhushu": ""
                },
                {
                    "paragraph": "阮宣子论鬼神有无者，或以人死有鬼，宣子独以为无，曰：“今见鬼者，云箸生时衣服，若人死有鬼，衣服复有鬼邪？”",
                    "zhushu": "《论衡》曰：世谓人死为鬼，非也。人死不为鬼，无知不能害人。如审鬼者，死人精神，人见之，宜从裸袒之形，无为见衣带被服也。何则？衣无精神也。由此言之，见衣服象人，则形体亦𧰼人。象人，知非死人之精神也。凢天地之间有鬼，非人死之精神也。"
                },
                {
                    "paragraph": "元皇帝既登阼，以郑后之宠，欲舍明帝而立简文。时议者咸谓舍长立少，既于理非伦，且明帝以聪亮英断，益宜为储副。周、王诸公并苦争恳切。",
                    "zhushu": "《中兴书》曰：郑太后，字阿春，荥阳人。少孤，先嫁田氏，夫亡，依舅吴氏。时中宗敬后虞氏先崩，将纳吴氏，后与吴氏女游后园。有言之于中宗者，纳为夫人，甚宠，生简文帝即位，尊之曰文宣太后。"
                },
                {
                    "paragraph": "唯刁𤣥亮独欲奉少主，以阿帝旨。元帝便欲施行，虑诸公不奉诏，于是先唤周侯、丞相入，然后欲出诏付刁。",
                    "zhushu": "刁协。"
                },
                {
                    "paragraph": "周、王既入，始至阶头，帝逆遣传诏遏，使就东厢。周侯未悟，即却略下阶。丞相披拨传诏，径至御床前，曰：“不审陛下何以见臣？”帝默然无言，乃探懐中黄𥿄诏裂掷之。由此皇储始定。周侯方慨然愧叹曰：“我常自言胜茂弘，今始知不如也。”",
                    "zhushu": "《中兴书》曰：元皇以明帝及琅邪王裒并非敬后所生，而谓裒有大成之度，胜于明帝，因从容问王导曰：立子以德不以年，今二子孰贤？导曰：世子宣城俱有爽明之德，莫能优劣如此，故当以年。于是更封裒为琅邪王。而此与世说互异。然法盛采摭典故，以何为实？且从容讽谏，理或可安，岂有登阶一言，曾无奇说，便为之攺计乎？"
                },
                {
                    "paragraph": "王丞相初在江左，欲结援吴人，请㛰陆太尉。对曰：“培塿无松栢，薰莸不同器。",
                    "zhushu": "杜预《左传注》曰：培塿，小阜。松栢，大木也。薰，香草；莸，臭草。"
                },
                {
                    "paragraph": "玩虽不才，义不为乱伦之始。”",
                    "zhushu": "玩巳见。"
                },
                {
                    "paragraph": "诸葛恢大女适太尉庾亮儿，",
                    "zhushu": "《恢别传》曰：恢字道明，琅邪阳都人。祖诞，司空父。靓亦知名。恢少有令问，称为明贤。避难江左，中宗召补主簿，累迁尚书令。《庾氏谱》曰：庾亮子会娶恢女，名文彪。庾会别见。"
                },
                {
                    "paragraph": "次女适徐州刺史羊忱儿。",
                    "zhushu": "《羊氏谱》曰：羊楷，字道茂。祖繇，车骑掾。父忱，侍中。楷仕至尚书郎，娶诸葛恢次女。"
                },
                {
                    "paragraph": "亮子被苏峻害，攺适江虨。",
                    "zhushu": "虨别见。"
                },
                {
                    "paragraph": "恢儿娶邓攸女。",
                    "zhushu": "《诸葛氏谱》曰：恢子衡，字峻文，仕至荥阳太守，娶河南邓攸女。"
                },
                {
                    "paragraph": "于时谢尚书求其小女㛰，恢乃云：羊、邓是世㛰，江家我顾伊，庾家伊顾我。不能复与谢裒儿㛰。",
                    "zhushu": "《永嘉流人名》曰：裒字幼儒，陈郡人。父衡，博士。裒历侍中、吏部尚书、吴国内史。"
                },
                {
                    "paragraph": "及恢亡，遂㛰。",
                    "zhushu": "《谢氏谱》曰：裒子石娶恢小女，名文熊。《中兴书》曰：石字石奴，历尚书令，聚敛无厌，取讥当世。"
                },
                {
                    "paragraph": "于是王右军往谢家看新妇，犹有恢之遗法，威仪端详，容服光整。王叹曰：“我在遣女，裁得尔耳。”",
                    "zhushu": ""
                },
                {
                    "paragraph": "周叔治作晋陵太守，周侯、仲智往别，叔治以将别，涕泗不止。仲智恚之曰：“斯人乃妇女，与人别唯啼泣。”便舍去。",
                    "zhushu": "邓粲《晋纪》曰：周谟字叔治，顗次弟也，仕至中护军。嵩字仲智，谟兄也。性狡直果侠，每以才气陵物。顗被害，王敦使人吊焉。嵩曰：亡兄，天下有义人，为天下无义人所杀，复何所吊？敦甚衔之，犹取为从事中郎，因事诛嵩。《晋阳秋》曰：嵩事佛，临刑犹诵经。"
                },
                {
                    "paragraph": "周侯独留，与饮酒言话，临别流涕，抚其背曰：“奴好自爱。”",
                    "zhushu": "阿奴，谟小字。"
                },
                {
                    "paragraph": "周伯仁为吏部尚书，在省内，夜疾危急。时刁玄亮为尚书令，营救备亲好之至，良久小损。",
                    "zhushu": "虞预《晋书》曰：刁协，字玄亮，勃海饶安人。少好学，虽不研精，而多所博涉，中兴制度，皆禀于协。累迁尚书令，中宗信重之。为王敦所忌，举兵讨之，奔至江南，败死。"
                },
                {
                    "paragraph": "明旦，报仲智，仲智狼狈来。始入户，刁下床对之大泣，说伯仁昨危急之状。仲智手批之，刁为辟易于户侧。既前，都不问病，直云：“君在中朝，与和长舆齐名，那与佞人刁协有情？”迳便出。",
                    "zhushu": ""
                },
                {
                    "paragraph": "王含作庐江郡，贪浊狼籍。王敦护其兄，故于众坐称：“家兄在郡定佳，庐江人士咸称之。”时何充为敦主簿，在坐，正色曰：“充即庐江人，所闻异于此。”敦默然。旁人为之反侧，充晏然，神意自若。",
                    "zhushu": "《中兴书》曰：王敦以震主之威，收罗贤俊，辟充为主簿。充知敦有异志，逡巡疏外。及敦称含有惠政，一坐畏敦，撃节而巳，充独抗之。其时，众人为之失色。由是忤意，出为东海王文学。"
                },
                {
                    "paragraph": "顾孟著尝以酒劝周伯仁，伯仁不受。顾因移劝柱，而语柱曰：“讵可便作栋梁自遇？”周得之欣然，遂为衿契。",
                    "zhushu": "徐广《晋纪》曰：顾显字孟著，吴郡人，骠骑荣兄子。少有重名，泰兴中为骑郎。蚤卒，时为悼惜之。"
                },
                {
                    "paragraph": "明帝在西堂，会诸公饮酒，未大醉，帝问：“今名臣共集，何如尧舜？”时周伯仁为仆射，因厉声曰：“今虽同人主，复那得等于圣治！”帝大怒，还内，作手诏满一黄𥿄，遂付廷尉令收，因欲杀之。",
                    "zhushu": "按：明帝未即位，顗巳为王敦所杀，此说非也。"
                },
                {
                    "paragraph": "后数日，诏出周，群臣往省之。周曰：“近知当不死，罪不足至此。”",
                    "zhushu": ""
                },
                {
                    "paragraph": "王大将军当下时，咸谓无缘尔。伯仁曰：“今主非尧舜，何能无过？且人臣安得称兵以向朝廷？处仲狼抗刚愎，王平子何在？”",
                    "zhushu": "《顗别传》曰：王敦讨刘隗，时温太真为东宫庶子，在承华门外，与顗相见，曰：大将军此举有在，义无有滥。顗曰：君年少希更事，未有人臣若此而不作乱，共相推戴数年而为此者乎？处仲狼抗而强忌，平子何在？《晋阳秋》曰：王澄为荆州，群贼并起，乃奔豫章，而恃其宿名，犹陵侮敦。敦仗勇士路戎等搤而杀之。裴子曰：平子从荆州下，大将军因欲杀之。而平子左右有二十人，甚健，皆持铁楯马鞭，平子恒持玉枕。大将军乃犒荆州文武，二十人积饮食，皆不能动，乃借平子玉枕，便持下床。平子手引大将军带绝，与力士斗，甚苦，乃得上屋上，久许而死。"
                },
                {
                    "paragraph": "王敦既下，住船石头，欲有废明帝意。宾客盈坐，敦知帝聪明，欲以不孝废之。每言帝不孝之状，而皆云“温太真所说。温尝为东宫率，后为吾司马，甚悉之”。须臾，温来，敦便奋其威容，问温曰：“皇太子作人何似？”温曰：“小人无以测君子。”敦声色并厉，欲以威力使从巳，乃重问温：“太子何以称佳？”温曰：“钩深致远，葢非浅识所测。然以礼侍亲，可称为孝。”",
                    "zhushu": "刘谦之《晋纪》曰：敦欲废明帝，言于众曰：太子子道有亏，温司马昔在东宫悉其事。峤既正言，敦忿而愧焉。"
                },
                {
                    "paragraph": "王大将军既反，至石头，周伯仁往见之。谓周曰：“卿何以相负？”对曰：“公戎车犯正，下官忝率六军，而王师不振，以此负公。”",
                    "zhushu": "《晋阳秋》曰：王敦既下，六军败绩。顗长史郝嘏及左右文武劝顗避难，顗曰：吾备位大臣，朝廷倾挠，岂可草间求活，投身胡虏邪？乃与朝士诣敦。敦曰：近日战有余力不？对曰：恨力不足，岂有余邪？"
                },
                {
                    "paragraph": "苏峻既至石头，百僚奔散，",
                    "zhushu": "王隐《晋书》曰：峻字子高，长广掖人。少有才学，仕郡主簿，举孝廉。值中原乱，招合流旧三千余家，结垒本县，宣示王化，收葬枯骨。远近感其恩义，咸共宗焉讨王。敦有功封公，迁历阳太守。峻外营将表白鼓自鸣，峻自斫鼓曰：我乡里时有此，则空城。有顷，诏书征峻，峻曰：台下云我反，反岂得活邪？我宁山头望廷尉，不能廷尉望山头。乃作乱。晋阳秋曰：峻率众二万，济自横江，至于蒋山，王师败绩。"
                },
                {
                    "paragraph": "唯侍中钟雅独在帝侧。或谓钟曰：“见可而进，知难而𨓆，古之道也。君性亮直，必不容于寇雠，何不用随时之宜，而坐待其弊邪？”钟曰：“国乱不能匡，君危不能济，而各逊遁以求免，吾惧董狐将执简而进矣。”",
                    "zhushu": ""
                },
                {
                    "paragraph": "庾公临去，顾语钟后事，深以相委。钟曰：“栋折榱崩，谁之责邪？”庾曰：“今日之事，不容复言，卿当期克复之效耳。”钟曰：“想足下不愧荀林父耳。”",
                    "zhushu": "《春秋传》曰：楚庄王围郑，晋使荀林父率师救郑，与楚战于邲，晋师败绩。桓子归，请死，晋平公将许之，士贞子谏而止。后林父败赤狄于曲梁，赏桓子。狄臣子室亦赏士伯以瓜衍之田，曰：吾获狄田，子之功也。微子，吾丧伯氏矣。"
                },
                {
                    "paragraph": "苏峻时，孔群在横塘，为匡术所逼。王丞相保存术，",
                    "zhushu": "《会稽后贤记》曰：群字敬休，会稽山阴人。祖笁，吴豫章太守。父弈，全椒令。群有智局，仕至御史中丞。《晋阳秋》曰：匡术为阜陵令，逃亡无行。庾亮征苏峻，术劝峻诛亮，遂与峻同反。后以宛城降。"
                },
                {
                    "paragraph": "因众坐戏语，令术劝群酒，以释横塘之憾。群答曰：“德非孔子，厄同匡人。",
                    "zhushu": "《家语》曰：孔子之宋，匡简子以甲士围之。子路怒，奋戟将战。孔子止之曰：夫诗书之不讲，礼乐之不习，是丘之过也。若述先王之道而为咎者，非丘罪也，命也夫！歌，予和汝。子路弹剑，孔子和之。曲三终，匡人解甲罢。"
                },
                {
                    "paragraph": "虽阳和布气，鹰化为鸠。至于识者，犹憎其眼。”",
                    "zhushu": "《礼记·月令》曰：仲春之月，鹰化为鸠。郑玄曰：鸠，播榖也。夏小正曰：鹰则为鸠。鹰也者，其杀之时也。鸠也者，非杀之时也。善变而之仁，故具之。"
                },
                {
                    "paragraph": "苏子高事平，",
                    "zhushu": "《灵鬼志·谣征》曰：明帝初，有谣曰：高山崩，石自破。高山，峻也。硕，峻弟也。后诸公诛峻，硕犹据石头，溃散而逃，追斩之。"
                },
                {
                    "paragraph": "王、庾诸公欲用孔廷尉为丹阳。",
                    "zhushu": "孔坦。"
                },
                {
                    "paragraph": "乱离之后，百姓雕弊，孔慨然曰：“昔肃祖临崩，诸君亲升御床，并蒙眷识，共奉遗诏。孔坦疎贱，不在顾命之列，既有艰难，则以微臣为先。今犹俎上腐肉，任人脍截耳！”于是拂衣而去，诸公亦止。",
                    "zhushu": "按王隐《晋书》：苏峻事平，陶侃欲将坦上，用为豫章太守，坦辞母老不行。台以为吴郡。吴郡多名族，而坦年少，乃授吴兴内史，不闻尹京。"
                },
                {
                    "paragraph": "孔车骑与中丞共行，",
                    "zhushu": "《孔愉别传》曰：愉字敬康，会稽山阴人。初辟中宗参军，讨华轶有功，封余不亭侯。愉少时尝得一龟，放于余不溪中，龟中路左顾者数过。及后铸印，而龟左顾，更铸犹如此。印师以闻，愉悟，取而佩焉。累迁尚书左仆射，赠车骑将军。中丞，孔群也。"
                },
                {
                    "paragraph": "在御道逢匡术，宾从甚盛，因往与车骑共语。中丞初不视，直云：“鹰化为鸠，众鸟犹恶其眼。”术大怒，便欲刃之。车骑下车，抱术曰：“族弟发狂，卿为我宥之。”始得全首领。",
                    "zhushu": ""
                },
                {
                    "paragraph": "梅颐尝有惠于陶公。后为豫章太守，有事，王丞相遣收之。侃曰：“天子富于春秋，万机自诸侯出，王公既得录，陶公何为不可放？”乃遣人于江口夺之。",
                    "zhushu": "《晋诸公賛》曰：颐字仲真，汝南西平人。少好学，隐𨓆而求实进止。永嘉流人名曰：颐，领军司马。颐弟陶，字叔真。邓粲《晋纪》曰：初，有赞侃于王敦者，乃以从弟廙代侃为荆州，左迁侃广州。侃文武距廙而求侃，敦闻大怒。及侃将莅广州，过敦，敦陈兵欲害侃，敦咨议参军梅陶谏，敦乃止，厚礼而遣之。王隐《晋书》亦同。按二书所叙，则有惠于陶是梅陶，非颐也。"
                },
                {
                    "paragraph": "颐见陶公，拜，陶公止之。颐曰：“梅仲真䣛，明日岂可复屈邪？”",
                    "zhushu": ""
                },
                {
                    "paragraph": "王丞相作女侮，施设床席，蔡公先在坐，不说而去，王亦不留。",
                    "zhushu": "《蔡司徒别传》曰：谟字道明，济阳考城人。博学有识，避地江左，历左光禄、录尚书事、杨州剌史。薨，赠司空。"
                },
                {
                    "paragraph": "何次道、庾季坚二人并为元辅。",
                    "zhushu": "《晋阳秋》曰：庾冰字季坚，太尉亮之弟也。少有检操，兄亮常器之，曰：吾家晏平仲。累迁车骑将军、江州剌史。"
                },
                {
                    "paragraph": "成帝初崩，于时嗣君未定。何欲立嗣子，庾及朝议以外寇方强，嗣子冲幼，乃立康帝。",
                    "zhushu": "《中兴书》曰：帝讳岳，字世同，成帝同母弟也。成帝崩，即位，年二十二。"
                },
                {
                    "paragraph": "康帝登阼，会群臣，谓何曰：“朕今所以承大业，为谁之议？”何答曰：“陛下龙飞，此是庾冰之功，非臣之力。于时用微臣之议，今不睹盛明之世。”",
                    "zhushu": "《晋阳秋》曰：初，显宗临崩，庾氷议立长君，何充谓宜奉皇子，争之不得。充不自安，求处外任。及氷出镇武昌，充自京驰还，言于帝曰：氷不宜出。昔年陛下龙飞，使晋德再隆者，氷之勋也，臣无与焉。"
                },
                {
                    "paragraph": "帝有惭色。",
                    "zhushu": ""
                },
                {
                    "paragraph": "江仆射年少，王丞相呼与共棋。王手尝不如两道许，而欲敌道戏，试以观之。江不即下，王曰：“君何以不行？”江曰：“恐不得尔。”",
                    "zhushu": "徐广《晋纪》曰：江虨字思玄，陈留人。博学知名，兼善弈，为中兴之冠。累迁尚书左仆射、护军将军。"
                },
                {
                    "paragraph": "傍有客曰：“此年少戏廼不恶。”王徐举首曰：“此年少非唯围棋见胜。”",
                    "zhushu": "范汪《棋品》曰：虨与王恬等，棋第一品，导第五品。"
                },
                {
                    "paragraph": "孔君平疾笃，庾司空为会稽，省之。",
                    "zhushu": "庾氷。"
                },
                {
                    "paragraph": "相问讯甚至，为之流涕。庾既下床，孔慨然曰：“大丈夫将终，不问安国宁家之术，廼作儿女子相问。”庾闻，回谢之，请其话言。",
                    "zhushu": "王隐《晋书》曰：坦方直而有雅望。"
                },
                {
                    "paragraph": "桓大司马诣刘尹，卧不起。桓弯弹弹刘枕，丸迸碎床褥间。刘作色而起曰：“使君，如馨地，宁可斗战求胜？”",
                    "zhushu": "《中兴书》曰：温曾为徐州剌史。沛国属徐州，故呼温使君。斗战者，以温为将也。"
                },
                {
                    "paragraph": "桓甚有恨容。",
                    "zhushu": "刘尹，真长，巳见。"
                },
                {
                    "paragraph": "后来年少，多有道深公者，深公谓曰：“黄吻年少，勿为评论宿士。昔尝与元明二帝，王、庾二公周旋。”",
                    "zhushu": "《高逸沙门传》曰：晋元、明二帝，游心𤣥虚，托情道味，以宾友礼待法师王公、庾公，倾心侧席，好同臭味也。"
                },
                {
                    "paragraph": "王中郎年少时，",
                    "zhushu": "坦之巳见。"
                },
                {
                    "paragraph": "江虨为仆射领选，欲拟之为尚书郎。有语王者，王曰：“自过江来，尚书郎正用第二人，何得拟我？”江闻而止。",
                    "zhushu": "按《王彪之别传》曰：彪之从伯导谓彪之曰：选曹举汝为尚书郎，幸可作诸王佐邪？此知郎官，寒素之品也。"
                },
                {
                    "paragraph": "王述转尚书令，事行便拜。文度曰：“故应让杜、许。”蓝田云：“汝谓我堪此不？”文度曰：“何为不堪？但克让自是美事，恐不可阙。”蓝田慨然曰：“既云堪，何为复让？人言汝胜我，定不如我。”",
                    "zhushu": "《述别传》曰：述常以谓人之处世，当先量巳而后动，义无虚让，是以应辞便当固执，其贞正不逾皆此类。"
                },
                {
                    "paragraph": "孙兴公作庾公诔，文多托寄之辞。",
                    "zhushu": "《绰集》载《诔》文曰：咨予与公，风流同归。拟量托情，视公犹师。君子之交，相与无私。虚中纳是，吐诚诲非。虽实不敏，敬佩弦韦。永戢话言，口诵心悲。"
                },
                {
                    "paragraph": "既成，示庾道恩。庾见，慨然送还之，曰：“先君与君，自不至于此。”",
                    "zhushu": "道恩，庾羲小字。徐广《晋纪》曰：羲字叔和，太和亮第三子。拔尚率到，位建威将军、吴国内史。"
                },
                {
                    "paragraph": "王长史求东阳，抚军不用。",
                    "zhushu": "简文。"
                },
                {
                    "paragraph": "后疾笃，临终，抚军哀叹曰：“吾将负仲祖。”于此命用之。长史曰：“人言会稽王痴，真痴。”",
                    "zhushu": "王蒙巳见。"
                },
                {
                    "paragraph": "刘简作桓宣武别驾，后为东曹参军，",
                    "zhushu": "《刘氏谱》曰：简字仲约，南阳人。祖乔，豫州刺史。父挻，颍川太守。简仕至大司马参军。"
                },
                {
                    "paragraph": "颇以刚直见疏。尝听记，简都无言。宣武问：“刘东曹何以不下意？”答曰：“会不能用。”宣武亦无怪色。",
                    "zhushu": ""
                },
                {
                    "paragraph": "刘真长、王仲祖共行，日旰未食。有相识小人贻其餐，肴案甚盛，真长辞焉。仲祖曰：“𦕅以充虚，何苦辞？”真长曰：“小人都不可与作缘。”",
                    "zhushu": "孔子称：唯女子与小人为难养，近之则不逊，远之则怨。刘尹之意，葢从此言也。"
                },
                {
                    "paragraph": "王修龄尝在东山，甚贫乏。",
                    "zhushu": "司州巳见。"
                },
                {
                    "paragraph": "陶胡奴为乌程令，",
                    "zhushu": "胡奴，陶范小字也。《陶侃别传》曰：范字道则，侃第十子也。侃诸子中最知名，历尚书、秘书监。何法盛以为第九子。"
                },
                {
                    "paragraph": "送一船米遗之，却不肯取，直答语：“王修龄若饥，自当就谢仁祖索食，不须陶胡奴米。”",
                    "zhushu": ""
                },
                {
                    "paragraph": "阮光禄",
                    "zhushu": "阮𥙿巳见。"
                },
                {
                    "paragraph": "赴山陵，至都，不往殷、刘许，过事便还。诸人相与追之，既亦知时流必当逐巳，乃遄疾而去，至方山不相及。",
                    "zhushu": "《中兴书》曰：𥙿终日颓然，无所错综，而物自宗之。"
                },
                {
                    "paragraph": "刘尹时为会稽，乃叹曰：“我入当泊安石渚下耳，不敢复近思旷傍。伊便能捉杖打人，不易。”",
                    "zhushu": ""
                },
                {
                    "paragraph": "王、刘与桓公共至覆舟山看。酒酣后，刘牵脚加桓公颈。桓公甚不堪，举手拨去。既还，王长史语刘曰：“伊讵可以形色加人不？”",
                    "zhushu": "《温别传》曰：温有豪迈风气也。"
                },
                {
                    "paragraph": "桓公问桓子野：“谢安石料万石必败，何以不谏？”",
                    "zhushu": "子野，桓伊小字也。《续晋阳秋》曰：伊字叔夏，谯国铚人。父景，护军将军。伊少有才蓺，又善声律，加以标悟省率，为王蒙、刘惔所知。累迁豫州剌史，赠右将军。"
                },
                {
                    "paragraph": "子野答曰：“故当出于难犯耳。”桓作色曰：“万石挠弱凡才，有何严颜难犯？”",
                    "zhushu": ""
                },
                {
                    "paragraph": "罗君章曾在人家，主人令与坐上客共语。答曰：“相识巳多，不烦复尔。”",
                    "zhushu": "《罗府君别传》曰：含字君章，桂阳枣阳人。葢楚熊姓之后，启土罗国，遂氏族焉。后寓湘境，故为桂阳人。含，临海太守彦曾孙，荥阳太守绥少子也。桓宣武辟为别驾，以官廨諠扰，于城西池小洲上立茅茨，伐木为床，织苇为席，布衣蔬食，晏若有余。桓公尝谓众坐曰：此自江左之清秀，岂唯荆楚而已。累迁散骑常侍、廷尉、长沙相。致仕中散大夫，门施行马。含自在官舍，有一白雀栖集堂宇，及致仕还家，阶庭忽兰菊挺生，岂非至行之征邪。"
                },
                {
                    "paragraph": "韩康伯病，拄杖前庭消摇。",
                    "zhushu": "韩伯巳见。"
                },
                {
                    "paragraph": "见诸谢皆富贵，轰隐交路，叹曰：“此复何异王莽时？”",
                    "zhushu": "《汉书》曰：王莽宗族凡十侯，五大司马。"
                },
                {
                    "paragraph": "王文度为桓公长史时，桓为儿求王女，王许咨蓝田。",
                    "zhushu": "王坦之、王述并巳见。"
                },
                {
                    "paragraph": "既还，蓝田爱念文度，虽长大，犹抱著䣛上。文度因言桓求已女㛰。蓝田大怒，排文度下䣛曰：“恶见文度已复痴，畏桓温面？兵，那可嫁女与之？”文度还报云：“下官家中先得㛰处。”桓公曰：“吾知矣，此尊府君不肯耳。”后桓女遂嫁文度儿。",
                    "zhushu": "《王氏谱》曰：坦之子恺，娶桓温第二女，字伯子。《中兴书》曰：恺字茂仁，历吴国内史、丹阳尹，赠太常。"
                },
                {
                    "paragraph": "王子敬数岁时，尝看诸门生樗蒱，见有胜负，因曰：“南风不竞。”",
                    "zhushu": "《春秋传》曰：楚伐郑，师旷曰：不害，吾骤歌南风，南风不竞，多死声，楚必无功。杜预曰：歌者吹律以咏八风，南风音微，故曰不竞也。"
                },
                {
                    "paragraph": "门生軰轻其小儿，廼曰：“此郎亦管中窥豹，时见一斑。”子敬瞋目曰：“远惭荀奉倩，近愧刘真长。”遂拂衣而去。",
                    "zhushu": "荀、刘巳见。"
                },
                {
                    "paragraph": "谢公闻羊绥佳，致意令来，终不肯诣。",
                    "zhushu": "《羊氏谱》曰：绥字仲彦，太山人。父楷，尚书郎。绥仕至中书侍郎。"
                },
                {
                    "paragraph": "后绥为太学博士，因事见谢公，公即取以为主簿。",
                    "zhushu": ""
                },
                {
                    "paragraph": "王右军与谢公诣阮公，",
                    "zhushu": "阮，思旷也。"
                },
                {
                    "paragraph": "至门语谢：“故当共推主人。”谢曰：“推人正自难。”",
                    "zhushu": ""
                },
                {
                    "paragraph": "太极殿始成，",
                    "zhushu": "徐广《晋纪》曰：孝武宁康二年，尚书令王彪之等启攺作新宫。太元三年二月，内外军六千人始营筑，至七月而成。太极殿高八丈，长二十七丈，广十丈。尚书谢万监视，赐爵闗内侯，大匠毛安之闗中侯。"
                },
                {
                    "paragraph": "王子敬时为谢公长史，谢送版，使王题之。王有不平色，语信云：“可掷著门外。”谢后见王，曰：“题之上殿何若？昔魏朝韦诞诸人，亦自为也。”王曰：“魏阼所以不长。”谢以为名言。",
                    "zhushu": "宋明帝《文章志》曰：太元中，新宫成，议者欲屈王献之题榜，以为万代寳。谢安与王语次，因及魏时起陵云阁，忘题榜，乃使韦仲将县橙上题之，比下，须发尽白，裁余气息。还语子弟云：宜绝楷法。安欲以此风动其意。王解其旨，正色曰：此奇事。韦仲将魏朝大臣，宁可使其若此？有以知魏德之不长。安知其心廼，不复逼之。"
                },
                {
                    "paragraph": "王恭欲请江卢奴为长史，晨往诣江，江犹在帐中。王坐，不敢即言，良久乃得及。江不应，",
                    "zhushu": "卢奴，江敳小字也。晋安帝纪曰：敳字仲凯，济阳人。祖正，散骑常侍。父虨，仆射。并以义正器素，知名当世。敳历位内外，简𨓆箸称。历黄门侍郎，骠骑咨议。"
                },
                {
                    "paragraph": "直唤人取酒，自饮一盌，又不与王。王且笑且言：“那得独饮？”江云：“卿亦复须邪？”更使酌与王，王饮酒毕，因得自解去。未出户，江叹曰：“人自量，固为难。”",
                    "zhushu": "《宋书》曰：敳即湘州，江夷之父也。夷字茂远，湘州刺史。"
                },
                {
                    "paragraph": "孝武问王爽：“卿何如卿兄？”王答曰：“风流秀出，臣不如恭，忠孝亦何可以假人？”",
                    "zhushu": "《中兴书》曰：爽忠孝正直。烈宗崩，王国寳夜开门入，为遗诏。爽为黄门郎，距之曰：大行晏驾，太子未立，敢有先入者斩！国寳惧，乃止。"
                },
                {
                    "paragraph": "王爽与司马太傅饮酒，太傅醉，呼王为“小子”。王曰：“亡祖长史，与简文皇帝为布衣之交。亡姑、亡姊，伉俪二宫。何小子之有？”",
                    "zhushu": "《中兴书》曰：王蒙女讳穆之，为哀帝皇后。王蕴女讳法惠，为孝武皇后。"
                },
                {
                    "paragraph": "张𤣥与王建武先不相识，",
                    "zhushu": "张𤣥，巳见。建武，王忱也。《晋安帝纪》曰：忱初作荆州剌史，后为建武将军。"
                },
                {
                    "paragraph": "后遇于范豫章许，范令二人共语。",
                    "zhushu": "范寗，巳见。"
                },
                {
                    "paragraph": "张因正坐敛衽，王孰视良久，不对。张大失望，便去。范苦譬留之，遂不肯住。范是王之舅，",
                    "zhushu": "《王氏谱》曰：王坦之娶顺阳郡范汪女，名葢，即寗妹也，生忱。"
                },
                {
                    "paragraph": "乃让王曰：“张𤣥，吴士之秀，亦见遇于时，而使至于此，深不可解。”王笑曰：“张祖希若欲相识，自应见诣。”范驰报张，张便束带造之，遂举觞对语，宾主无愧色。",
                    "zhushu": ""
                }
            ]
        },
        {
            "name": "雅量第六",
            "paragraphs": [
                {
                    "paragraph": "雅量第六",
                    "type": 1
                },
                {
                    "paragraph": "豫章太守顾劭，",
                    "zhushu": "《环济吴纪》曰：劭字孝则，吴郡人。年二十七，起家为豫章太守，举善以教民，风化大行。"
                },
                {
                    "paragraph": "是雍之子。劭在郡卒，雍盛集僚属自围棋。",
                    "zhushu": "《江表传》曰：雍字元叹。曾就蔡伯喈，伯喈赏异之，以其名与之。《吴志》曰：雍累迁尚书令，封阳遂乡侯。拜侯还第，家人不知。为人不饮酒，寡言语。孙权尝曰：顾侯在坐，令人不乐。位至丞相。"
                },
                {
                    "paragraph": "外启信至，而无儿书，虽神气不变，而心了其故，以爪掐掌，血流沾褥。宾客既散，方叹曰：“巳无延陵之高，岂可有丧明之责。”",
                    "zhushu": "《礼记》曰：延陵季子适齐，及其反也，其长子死，葬于嬴、博之间。孔子曰：延陵季子，吴之习于礼者也。往而观其葬焉，其坎深不至于泉，其敛以时服。既葬而封，广轮掩坎，其高可隐也。既封，左𥘵，右还其封，且号者三，曰：骨肉归复于土，命也。若魂气则无不之也。而遂行。孔子曰：延陵季子之于礼也，其合矣乎！子夏丧其子而丧其明。曾子吊之，曰：朋友丧明则哭之。曾子哭，子夏亦哭，曰：天乎！予之无罪也。曾子怒曰：商，汝何无罪也？吾与汝事夫子于洙泗之间，𨓆而老于西河之上，使西河之民疑汝于夫子，尔罪一也；丧尔亲，使民未有闻焉，尔罪二也；丧尔子，丧尔明，尔罪三也。子夏投其杖而拜曰：吾过矣！吾过矣！"
                },
                {
                    "paragraph": "于是豁情散哀，颜色自若。",
                    "zhushu": ""
                },
                {
                    "paragraph": "嵇中散临刑东市，神气不变，索琴弹之，奏广陵散。曲终，曰：“袁孝尼尝请学此散，吾靳固不与，广陵散于今绝矣！”",
                    "zhushu": "《晋阳秋》曰：初，康与东平吕安亲善。安嫡兄逊淫安妻徐氏，安欲告逊遣妻，以咨于康，康喻而抑之。逊内不自安，阴告安挝母，表求徙边。安当徙，诉自理，辞引康。《文士传》曰：吕安罹事，康诣狱以明之。钟会庭论康曰：今皇道开明，四海风靡，边鄙无诡随之民，街巷无异口之议。而康上不臣天子，下不事王侯，轻时傲世，不为物用，无益于今，有败于俗。昔太公诛华士，孔子戮少正卯，以其负才乱群惑众也。今不诛康，无以清洁王道。于是录康闭狱。临死，而兄弟亲族咸与共别，康颜色不变，问其兄曰：“向以琴来不邪？”兄曰：“以来。”康取调之，为太平引。曲成，叹曰：“太平引于今绝也！”"
                },
                {
                    "paragraph": "太学生三千人上书，请以为师，不许。文王亦寻悔焉。",
                    "zhushu": "王隐《晋书》曰：康之下狱，太学生数千人请之。于时豪俊皆随康入狱，悉解喻，一时散遣。康竟与安同诛。"
                },
                {
                    "paragraph": "夏侯太初尝倚柱作书，时大雨，霹雳破所倚柱，衣服焦然，神色无变，书亦如故。宾客左右皆跌荡不得住。",
                    "zhushu": "见顾恺之《书賛》。《语林》曰：太初从魏帝拜陵，陪列于松栢下。时暴雨，霹雳正中所立之树，冠冕焦壊。左右睹之皆伏，太初顾色不攺。臧荣绪又以为诸葛诞也。"
                },
                {
                    "paragraph": "王戎七岁，尝与诸小儿游，看道边李树多子折枝，诸儿竞走取之，唯戎不动。人问之，答曰：“树在道边而多子，此必苦李。”取之，信然。",
                    "zhushu": "《名士传》曰：戎由是㓜，有神理之称也。"
                },
                {
                    "paragraph": "魏明帝于宣武场上断虎爪牙，纵百姓观之。王戎七岁，亦往看，虎承间攀栏而吼，其声震地，观者无不辟易颠仆。戎湛然不动，了无恐色。",
                    "zhushu": "《竹林七贤论》曰：明帝自阁上望见，使人问戎姓名而异之。"
                },
                {
                    "paragraph": "王戎为侍中，南郡太守刘肈遗筒中笺布五端，戎虽不受，厚报其书。",
                    "zhushu": "《晋阳秋》曰：司隶校尉刘毅奏：南郡太守刘肈以布五十疋、杂物，遗前豫州刺史王戎，请槛车征付廷尉治罪，除名终身。戎以书未达，不坐。《竹林七贤论》曰：戎报肈书，议者佥以为讥。世祖患之，乃发口诏曰：以戎之为士，义岂懐私？议者乃息，戎亦不谢。"
                },
                {
                    "paragraph": "裴叔则被收，神气无变，举止自若。求𥿄笔作书，书成，救者多，乃得免。后位仪同三司。",
                    "zhushu": "《晋诸公賛》曰：楷息瓉取杨骏女，骏诛，以相婚党，收付廷尉。侍中傅祗证楷素意，由此得免。《名士传》曰：楚王之难，李肈恶楷名重，收将害之。楷神色不变，举动自若。诸人请救，得免。《晋阳秋》曰：楷与王戎俱加仪同三司。"
                },
                {
                    "paragraph": "王夷甫尝属族人事，经时未行。遇于一处饮燕，因语之曰：“近属尊事，那得不行？”族人大怒，便举樏掷其面。夷甫都无言，盥洗毕，牵王丞相臂，与共载去。在车中照镜，语丞相曰：“汝看我眼光，迺出牛背上。”",
                    "zhushu": "王夷甫葢自谓风神英俊，不至与人校。"
                },
                {
                    "paragraph": "裴遐在周馥所，馥设主人。",
                    "zhushu": "邓粲《晋纪》曰：馥字祖宣，汝南人。代刘淮为镇东将军，镇寿阳。移檄四方，欲奉迎天子。元皇使甘卓攻之，馥出奔，道卒。"
                },
                {
                    "paragraph": "遐与人围棋，馥司马行酒。遐正戏，不时为饮。司马恚，因曳遐坠地。遐还坐，举止如常，颜色不变，复戏如故。王夷甫问遐：“当时何得颜色不异？”答曰：“直是暗当故耳。”",
                    "zhushu": "一作暗故当耳，一作真是斗将故耳。"
                },
                {
                    "paragraph": "刘庆孙在太傅府，于时人士多为所构。唯庾子嵩纵心事外，无迹可间。后以其性俭家富，说太傅令换千万，冀其有吝，于此可乘。",
                    "zhushu": "《晋阳秋》曰：刘舆字庆孙，中山人。有豪侠才筭，善交结，为范阳王虓所䁥。虓薨，太傅召之，大相委仗，用为长史。《八王故事》曰：司马越字元超，高密王泰长子。少尚布衣之操，为中外所归，累𨗇司空、太傅。"
                },
                {
                    "paragraph": "太傅于众坐中问庾，庾时颓然巳醉，帻堕几上，以头就穿取。徐答云：“下官家故可有两娑千万，随公所取。”于是乃服。后有人向庾道此，庾曰：“可谓以小人之虑，度君子之心。”",
                    "zhushu": ""
                },
                {
                    "paragraph": "王夷甫与裴景声志好不同，景声恶欲取之，卒不能回。乃故诣王，肆言极骂，要王答已，欲以分谤。王不为动色，徐曰：“白眼儿遂作。”",
                    "zhushu": "《晋诸公賛》曰：邈字景声，河东闻喜人。少有通才，从兄頠器赏之，每与清言，终日达曙。自谓理构多如，辄每谢之，然未能出也。历太傅从事中郎、左司马，监东海王军事。少为文士而经事为将，虽非其才，而以罕重称也。"
                },
                {
                    "paragraph": "王夷甫长裴成公四岁，不与相知。时共集一处，皆当时名士，谓王曰：“裴令令望何足计！”王便卿裴，裴曰：“自可全君雅志。”",
                    "zhushu": "裴頠已见。"
                },
                {
                    "paragraph": "有往来者云：“庾公有东下意。”或谓王公：“可潜稍严，以备不虞。”王公曰：“我与元规虽俱王臣，本懐布衣之好。若其欲来，吾角巾径还乌衣，",
                    "zhushu": "《丹阳记》曰：乌衣之起，吴时乌衣营处所也。江左初立，琅邪诸王所居。"
                },
                {
                    "paragraph": "何所稍严？”",
                    "zhushu": "《中兴书》曰：于是风尘自消，内外缉穆。"
                },
                {
                    "paragraph": "王丞相主簿欲检校帐下，公语主簿：“欲与主簿周旋，无为知人几案间事。”",
                    "zhushu": ""
                },
                {
                    "paragraph": "祖士少好财，阮遥集好屐，并恒自经营，同是一累，而未判其得失。",
                    "zhushu": "《祖约别传》曰：约字士少，范阳遒人。累迁平西将军、豫州剌史，镇寿阳。与苏峻反。峻败，约投石勒。约本幽州冠族，宾客填门。勒登高望见车骑，大惊。又使占夺乡里先人田地，地主多恨。勒恶之，遂诛约。《晋阳秋》曰：阮孚字遥集，陈留人，咸第二子也。少有智调而无俊异，累迁侍中、吏部尚书、广州剌史。"
                },
                {
                    "paragraph": "人有诣祖，见料视财物。客至，屏当未尽，余两小簏，箸背后，倾身障之，意未能平。或有诣阮，见自吹火蜡屐，因叹曰：“未知一生当箸几量屐。”神色闲畼，于是胜负始分。",
                    "zhushu": "《孚别传》曰：孚风韵疏诞，少有门风。"
                },
                {
                    "paragraph": "许侍中、顾司空俱作丞相从事，尔时巳被遇，游宴集聚，略无不同。",
                    "zhushu": "《晋百官名》曰：许璪字思文，义兴阳羡人。《许氏谱》曰：璪祖豓，字子良，永兴长，父裴，字季显，乌程令。璪仕至吏部侍郎。"
                },
                {
                    "paragraph": "尝夜至丞相许戏，二人欢极，丞相便命使入巳帐眠。顾至晓回转，不得快孰。许上床便咍台大鼾。丞相顾诸客曰：“此中亦难得眠处。”",
                    "zhushu": "顾和字君孝，少知名，族人顾荣曰：此吾家骐骥也，必兴吾宗。仕至尚书令。五子：治、隗、淳、履之。"
                },
                {
                    "paragraph": "庾太尉风仪伟长，不轻举止，时人皆以为假。亮有大儿数岁，雅重之质，便自如此，人知是天性。温太真尝隐幔怛之，此儿神色恬然，乃徐跪曰：“君侯何以为此？”论者谓不减亮。苏峻时遇害。",
                    "zhushu": "《庾氏谱》曰：会字会宗，太尉亮长子。年十九，咸和六年遇害。"
                },
                {
                    "paragraph": "或云：“见阿恭，知元规非假。”",
                    "zhushu": "阿恭，会小字也。"
                },
                {
                    "paragraph": "褚公于章安令迁太尉记室㕘军，",
                    "zhushu": "按庾亮《启参佐名》，裒时直为参军，不掌记室也。"
                },
                {
                    "paragraph": "名字巳显而位微，人未多识。公东出，乘估客船，送故吏数人投钱唐亭住。",
                    "zhushu": "《钱唐县记》曰：县近海，为潮漂没，县诸豪姓敛钱雇人，辇土为塘，因以为名也。"
                },
                {
                    "paragraph": "尔时吴兴沈充为县令，",
                    "zhushu": "未详。"
                },
                {
                    "paragraph": "当送客过浙江，客出，亭吏驱公移牛屋下。潮水至，沈令起彷徨，问：“牛屋下是何物人？”吏云：“昨有一伧父来寄亭中，",
                    "zhushu": "《晋阳秋》曰：吴人以中州人为伧。"
                },
                {
                    "paragraph": "有尊贵客，权移之。”令有酒色，因遥问：“伧父欲食䴵不？姓何等？可共语。”褚因举手答曰：“河南褚季野。”远近久承公名，令于是大遽，不敢移公，便于牛屋下修剌诣公。更宰杀为馔具，于公前鞭挞亭吏，欲以谢惭。公与之酌宴，言色无异，状如不觉。令送公至界。",
                    "zhushu": ""
                },
                {
                    "paragraph": "郗太傅在京口，遣门生与王丞相书，求女壻。丞相语郗信：“君往东厢，任意选之。”门生归，白郗曰：“王家诸郎亦皆可嘉，闻来觅壻，咸自矜持。唯有一郎在东床上坦腹卧，如不闻。”郗公云：“正此好。”访之，乃是逸少，因嫁女与焉。",
                    "zhushu": "《王氏谱》曰：逸少，羲之小字。羲之妻太傅郗鉴女，名璿，字子房。"
                },
                {
                    "paragraph": "过江初，拜官，舆饰供馔。羊曼拜丹阳尹，客来蚤者，并得佳设。日晏渐罄，不复及精。随客早晚，不问贵贱。",
                    "zhushu": "《曼别传》曰：曼字延祖，泰山南城人。父暨，阳平太守。曼颓纵宏任，饮酒诞节，与陈留阮放等号兖州八达。累迁丹阳尹，为苏峻所害。"
                },
                {
                    "paragraph": "羊固拜临海，竟日皆美供，虽晚至，亦获盛馔。时论以固之丰华，不如曼之真率。",
                    "zhushu": "《明帝东宫僚属名》曰：固字道安，太山人。《文字志》曰：固父坦，车骑长史。固善草行，箸名一时。避乱渡江，累迁黄门侍郎，褒其清俭，赠大鸿胪。"
                },
                {
                    "paragraph": "周仲智饮酒醉，瞋目还面，谓伯仁曰：“君才不如弟，而横得重名。”须臾，举蜡烛火掷伯仁。伯仁笑曰：“阿奴火攻，固出下策耳。”",
                    "zhushu": "《孙子兵法》曰：火攻有五：一曰火人，二曰火积，三曰火车，四曰火军，五曰火队。凢军必知五火之变，故以火攻者，明也。"
                },
                {
                    "paragraph": "顾和始为杨州从事，月旦当朝，未入顷，停车州门外。周侯诣丞相，历和车边。",
                    "zhushu": "《语林》曰：周侯饮酒巳醉，箸白祫凭两人，来诣丞相。"
                },
                {
                    "paragraph": "和觅虱，夷然不动。周既过，反还，指顾心曰：“此中何所有？”顾搏虱如故，徐应曰：“此中最是难测地。”周侯既入，语丞相曰：“卿州吏中有一令仆才。”",
                    "zhushu": "《中兴书》曰：和有操量，弱冠知名。"
                },
                {
                    "paragraph": "庾太尉与苏峻战，败，率左右十余人乘小船西奔。",
                    "zhushu": "《晋阳秋》曰：苏峻作逆，诏亮都督征讨，战于建阳门外，王师败绩，亮于陈㰎三弟奔温峤。"
                },
                {
                    "paragraph": "乱兵相剥掠，射，误中柂工，应弦而倒。举船上咸失色分散，亮不动容，徐曰：“此手那可使箸贼！”众迺安。",
                    "zhushu": ""
                },
                {
                    "paragraph": "庾小征西尝出未还，妇母阮，是刘万安妻，",
                    "zhushu": "《刘氏谱》曰：刘绥妻，陈留阮蕃女，字幼娥。绥，别见。"
                },
                {
                    "paragraph": "与女上安陵城楼上。俄顷，翼归，策良马，盛舆卫。阮语女：“闻庾郎能骑，我何由得见？”妇告翼，《",
                    "zhushu": "庾氏谱》曰：翼娶高平刘绥女，字静女。"
                },
                {
                    "paragraph": "翼便为于道开卤簿盘马，始两转，坠马堕地，意色自若。",
                    "zhushu": ""
                },
                {
                    "paragraph": "宣武",
                    "zhushu": "桓温。"
                },
                {
                    "paragraph": "与简文、太宰",
                    "zhushu": "武陵王晞。"
                },
                {
                    "paragraph": "共载，密令人在舆前后鸣鼓大叫。卤簿中惊扰，太宰惶怖求下舆，顾看简文，穆然清恬。宣武语人曰：“朝廷间故复有此贤。”",
                    "zhushu": "《续晋阳秋》曰：帝性温深，雅有局镇。尝与桓温、太宰武陵王晞同乘至板桥，温密敕令无因鸣角鼓噪，部伍并惊驰，温阳骇异，晞大震。帝举止自若，音颜无变。温每以此称其德量，故论者谓温服惮也。"
                },
                {
                    "paragraph": "王劭、王荟共诣宣武，",
                    "zhushu": "《劭荟别传》曰：劭字敬伦，丞相导第五子。清贵简素，研味玄𦣱，大司马桓温称为凤鶵。累迁尚书仆射、吴国内史。荟字敬文，丞相最小子。有清誉，夷泰无竞。仕至镇军将军。"
                },
                {
                    "paragraph": "正值收庾希家。",
                    "zhushu": "《中兴书》曰：希字始彦，司空冰长子，累迁徐、兖二州刺史。希兄弟贵盛，桓温忌之，讽免希官，遂奔于暨阳。初，郭璞筮冰子孙必有大祸，唯固三阳可以有后，故希求镇山阳，弟友为东阳，希自家暨阳。及温诛希弟柔、倩，闻希难，逃于海陵。后还京口聚众，事败，为温所诛。"
                },
                {
                    "paragraph": "荟不自安，逡廵欲去。劭坚坐不动，待收信还，得不定，迺出。论者以劭为优。",
                    "zhushu": ""
                },
                {
                    "paragraph": "桓宣武与郗超议芟夷朝臣，条牒既定，其夜同宿。",
                    "zhushu": "《续晋阳秋》曰：超谓温雄武，当乐推之运，遂深自委结。温亦深相器重，故潜谋密计，莫不预焉。"
                },
                {
                    "paragraph": "明晨起，呼谢安、王坦之入，掷疏示之，郗犹在帐内。谢都无言，王直掷还，云：“多。”宣武取笔欲除，郗不觉窃从帐中与宣武言。谢含笑曰：“郗生可谓入幕宾也。”",
                    "zhushu": "帐，一作帷。"
                },
                {
                    "paragraph": "谢太傅盘桓东山时，与孙兴公诸人泛海戏。",
                    "zhushu": "《中兴书》曰：安元居会稽，与支道林、王羲之、许询共游处，出则渔弋山水，入则谈说属文，未尝有处世意也。"
                },
                {
                    "paragraph": "风起浪涌，孙、王诸人色并遽，便唱使还。太傅神情方王，吟啸不言。舟人以公貌闲意说，犹去不止。既风转急，浪猛，诸人皆諠动不坐。公徐云：“如此将无归？”众人即承响而回。于是审其量，足以镇安朝野。",
                    "zhushu": ""
                },
                {
                    "paragraph": "桓公伏甲设馔，广延朝士，因此欲诛谢安、王坦之。",
                    "zhushu": "《晋安帝纪》曰：简文晏驾，遗诏桓温依诸葛亮、王导故事。温大怒，以为黜其权，谢安、王坦之所建也。入赴山陵，百官拜于道侧，在位望者，战栗失色。或云自此欲杀王、谢。"
                },
                {
                    "paragraph": "王甚遽，问谢曰：“当作何计？”谢神意不变，谓文度曰：“晋阼存亡，在此一行。”相与俱前。王之恐状，转见于色，谢之宽容，愈表于貌。望阶趋席，方作洛生咏，讽“浩浩洪流”。桓惮其旷远，乃趣解兵。",
                    "zhushu": "按宋明帝《文章志》曰：安能作洛下书生咏，而少有鼻疾，语音浊。后名流多敩其咏，弗能及，手掩鼻而吟焉。桓温止新亭，大陈兵卫，呼安及坦之，欲于坐害之。王入失厝，倒执手版，汗流霑衣。安神姿举动，不异于常，举目徧历温左右卫士，谓温曰：安闻诸侯有道，守在四邻，明公何有壁间著阿堵軰？温笑曰：正自不能不尔。于是矜庄之心顿尽，命部左右促燕行觞，笑语移日。"
                },
                {
                    "paragraph": "王、谢旧齐名，于此始判优劣。",
                    "zhushu": ""
                },
                {
                    "paragraph": "谢太傅与王文度共诣郗超，日旰未得前，王便欲去。谢曰：“不能为性命忍俄顷？”",
                    "zhushu": "超得宠桓温，专杀生之威。"
                },
                {
                    "paragraph": "支道林还东，",
                    "zhushu": "《高逸沙门传》曰：遁为哀帝所迎，游京邑久，心在故山，乃拂衣王都，还就岩穴。"
                },
                {
                    "paragraph": "时贤并送于征虏亭。",
                    "zhushu": "《丹阳记》曰：太安中，征虏将军谢安立此亭，因以为名。"
                },
                {
                    "paragraph": "蔡子叔前至，坐近林公。《",
                    "zhushu": "中兴书》曰：蔡系字子叔，济阳人，司徒谟第二子。有文理，仕至抚军长史。"
                },
                {
                    "paragraph": "谢万石后来，坐小远。蔡暂起，谢移就其处。蔡还，见谢在焉，因合褥举谢掷地，自复坐。谢冠帻倾脱，乃徐起振衣就席，神意甚平，不觉瞋沮。坐定，谓蔡曰：“卿奇人，殆坏我面。”蔡答曰：“我本不为卿面作计。”其后二人俱不介意。",
                    "zhushu": ""
                },
                {
                    "paragraph": "郗嘉宾钦崇释道安德问，",
                    "zhushu": "《安和上传》曰：释道安者，常山薄柳人，本姓卫。年十二作沙门，神性聪敏，而貌至陋，佛图澄甚重之。值石氏乱，于陆浑山木食修学，为慕容俊所逼，乃住襄阳。以佛法东流，经籍错谬，更为条章，标序篇目，为之注解。自支道林等皆宗其理。无疾卒。"
                },
                {
                    "paragraph": "饷米千斛，修书累纸，意寄殷勤。道安答直云：“损米，愈觉有待之为烦。”",
                    "zhushu": ""
                },
                {
                    "paragraph": "谢安南免吏部尚书还东。",
                    "zhushu": "《晋百官名》曰：谢奉字弘道，会稽山阴人。《谢氏谱》曰：奉祖端，散骑常侍。父凤，丞相主簿。奉历安南将军、广州剌史、吏部尚书。"
                },
                {
                    "paragraph": "谢太傅赴桓公司马出西，相遇破冈。既当远别，遂停三日共语。太傅欲慰其失官，安南辄引以它端。虽信宿中涂，竟不言及此事。太傅深恨在心未尽，谓同舟曰：“谢奉故是奇士。”",
                    "zhushu": ""
                },
                {
                    "paragraph": "戴公从东出，谢太傅往看之。谢本轻戴，见，但与论琴书。戴既无吝色，而谈琴书愈妙，谢悠然知其量。",
                    "zhushu": "《晋安帝纪》曰：戴逵字安道，谯国人。少有清操，恬和通任，为刘真长所知。性甚快畼，泰于娱生。好鼓琴，善属文，尤乐游燕，多与高门风流者游，谈者许其通隐。屡辞征命，遂箸高尚之称。"
                },
                {
                    "paragraph": "谢公与人围棋，俄而谢𤣥淮上信至。看书竟，默然无言，徐向局。客问淮上利害，答曰：“小儿軰大破贼。”意色举止，不异于常。",
                    "zhushu": "《续晋阳秋》曰：初，符坚南冦，京师大震，谢安无惧色，方命驾出墅，与兄子玄围棋，夜还，乃处分，少日皆办，破贼又无喜容，其高量如此。《谢车骑传》曰：氐贼符坚，倾国大出，众号百万。朝廷遣诸军距之，凢八万。坚进屯寿阳，玄为前锋都督，与从弟琰等选精锐决战。射伤坚，俘获数万计，得伪辇及云母车，寳器山积，锦𦋺万端，牛马驴骡驼十万头匹。"
                },
                {
                    "paragraph": "王子猷、子敬曾俱坐一室，上忽发火。子猷遽走避，不遑取屐。",
                    "zhushu": "《晋百官名》曰：王徽之，字子猷。《中兴书》曰：徽之，羲之第五子。卓荦不羁，欲为傲达，仕至黄门侍郎。"
                },
                {
                    "paragraph": "子敬神色恬然，徐唤左右，扶凭而出，不异平常。",
                    "zhushu": "《续晋阳秋》曰：献之虽不修赏贯，而容止不妄。"
                },
                {
                    "paragraph": "世以此定二王神宇。",
                    "zhushu": ""
                },
                {
                    "paragraph": "符坚游䰟近境，",
                    "zhushu": "坚：别见。"
                },
                {
                    "paragraph": "谢太傅谓子敬曰：“可将当轴，了其此处。”",
                    "zhushu": ""
                },
                {
                    "paragraph": "王僧弥、谢车骑共王小奴许集。",
                    "zhushu": "王珉、谢玄并巳见。小奴，王荟小字也。"
                },
                {
                    "paragraph": "僧弥举酒劝谢云：“奉使君一觞。”谢曰：“可尔。”",
                    "zhushu": "谢玄曾为徐州，故云使君。"
                },
                {
                    "paragraph": "僧弥勃然起，作色曰：“汝故是吴兴溪中钓碣耳！何敢诪张！”",
                    "zhushu": "玄叔父安曾为吴兴，玄少时从之游，故珉云然。"
                },
                {
                    "paragraph": "谢徐抚掌而笑曰：“卫军，僧弥殊不肃省，乃侵陵上国也。”",
                    "zhushu": ""
                },
                {
                    "paragraph": "王东亭为桓宣武主簿，既承藉，有美誉，公甚欲其人地，为一府之望。初，见谢失仪，而神色自若。坐上宾客即相贬笑，公曰：“不然，观其情貌，必自不凡，吾当试之。”后因月朝阁下伏，公于内走马，直出突之，左右皆宕仆，而王不动。名价于是大重，咸云是公辅器也。",
                    "zhushu": "《续晋阳秋》曰：珣初辟大司马掾，桓温至重之，常称王掾必为黑头公，未易才也。"
                },
                {
                    "paragraph": "太元末，长星见，孝武心甚恶之。",
                    "zhushu": "徐广《晋纪》曰：泰元二十年九月，有蓬星如粉絮，东南行，历须女至央星。按太元末，唯有此妖，不闻长星也。且汉文八年，有长星出东方。文颍注曰：长星有光芒，或竟天，或长十丈，或二三丈，无常也。此星见，多为兵革事。此后十六年，文帝乃崩。葢知长星非闗天子。《世说》虚也。"
                },
                {
                    "paragraph": "夜，华林园中饮酒，举桮属星云：“长星，劝尔一桮酒，自古何时有万岁天子？”",
                    "zhushu": ""
                },
                {
                    "paragraph": "殷荆州有所识，作赋，是束晳慢戏之流。",
                    "zhushu": "《文士传》曰：晳字广微，阳平元城人，汉太子太傅疏广后也。王莽末，广曽孙孟达自东海避难元城，攺姓，去疏之足，以为束氏。晳慱学多识，问无不对。元康中，有人自嵩高山下得竹简一枚，上两行科斗书。司空张华以问晳，晳曰：此明帝显节陵中策文也。检校果然。曾为䴵赋诸文，文甚俳谑。三十九岁卒，元城为之废市。"
                },
                {
                    "paragraph": "殷甚以为有才，语王恭：“适见新文，甚可观。”便于手巾函中出之。王读，殷笑之不自胜。王看竟，既不笑，亦不言好恶，但以如意帖之而巳。殷怅然自失。",
                    "zhushu": ""
                },
                {
                    "paragraph": "羊绥第二子孚，少有俊才，与谢益寿相好。",
                    "zhushu": "益寿，谢混小字也。"
                },
                {
                    "paragraph": "尝蚤往谢许，未食，俄而王齐、王暏来。",
                    "zhushu": "王暏巳见。齐，王熙小字也。《中兴书》曰：熙字叔和，恭次弟。尚鄱阳公主，太子洗马，早卒。"
                },
                {
                    "paragraph": "既先不相识，王向席有不说色，欲使羊去。羊了不眄，唯脚委几上，咏瞩自若。谢与王叙寒温数语毕，还与羊谈赏，王方悟其奇，乃合共语。须臾食下，二王都不得餐，唯属羊不暇。羊不大应对之，而盛进食，食毕便𨓆。遂苦相留，羊义不住，直云：“向者不得从命，中国尚虚。”二王是孝伯两弟。",
                    "zhushu": ""
                }
            ]
        },
        {
            "name": "识鉴第七",
            "paragraphs": [
                {
                    "paragraph": "识鉴第七",
                    "type": 1
                },
                {
                    "paragraph": "曹公少时见乔玄，玄谓曰：“天下方乱，群雄虎争，拨而理之，非君乎？然君实是乱世之英雄，治世之奸贼。恨吾老矣，不见君富贵，当以子孙相累。”",
                    "zhushu": "《续汉书》曰：玄字公祖，梁国睢阳人。少治礼及严氏春秋，累迁尚书令。玄严明有才略，长于知人。初，魏武帝为诸生，未知名也，玄甚异之。《魏书》曰：玄见太祖曰：吾见士多矣，未有若君者。天下将乱，非命世之才，不能济也。能安之者，其在君乎？按《世语》曰：𤣥谓太祖，君未有名，可交许子将。太祖乃造子将，子将纳焉。《孙盛杂语》曰：太祖尝问许子将：我何如人？固问，然后子将答曰：治世之能臣，乱世之奸雄。太祖大笑。《世说》所言谬矣。"
                },
                {
                    "paragraph": "曹公问裴潜曰：“卿昔与刘备共在荆州，卿以备才如何？”潜曰：“使居中国，能乱人，不能为治。若乘边守险，足为一方之主。”",
                    "zhushu": "《魏志》曰：潜字文行，河东人。避乱荆州，刘表待之宾客礼。潜私谓王粲、司马芝曰：刘牧非霸王之才，而欲以西伯自处，其败无日矣。遂南渡适长沙。"
                },
                {
                    "paragraph": "何晏、邓飏、夏侯玄并求傅嘏交，而嘏终不许。",
                    "zhushu": "《魏略》曰：邓飏，字𤣥茂，南阳宛人，邓禹之后也，少得士名。明帝时为中书郎，以与李胜等为孚华被斥。正始中，迁侍中尚书。为人好货，臧艾以父妾与飏得显官，京师为之语曰：以官易富邓𤣥茂。何晏选不得人。颇由飏。以党曹爽诛。"
                },
                {
                    "paragraph": "诸人乃因荀粲说合之，谓嘏曰：“夏侯太初一时之杰士，虚心于子，而卿意懐不可交。合则好成，不合则致隟。二贤若穆，则国之休。此蔺相如所以下廉颇也。”",
                    "zhushu": "《史记》曰：相如以功大拜上卿，位在廉颇右。颇怒，欲辱之。相如每称疾，望见，引车避匿。其舍人欲去之，相如曰：夫以秦王之威，而吾廷叱之，何畏廉将军哉？顾秦强赵弱，秦以吾二人故，不敢加兵于赵。今两虎斗，势不俱生，吾以公家急而复私讐也。颇闻，谢罪。"
                },
                {
                    "paragraph": "傅曰：“夏侯太初志大心劳，能合虚誉，诚所谓利口覆国之人。何晏、邓飏有为而躁，博而寡要，外好利而内无闗籥，贵同恶异，多言而妬前。多言多衅，妬前无亲。以吾观之，此三贤者，皆败德之人尔，远之犹恐罹祸，况可亲之邪？”后皆如其言。",
                    "zhushu": "传子曰：是时何晏以才辩显于贵戚之间，邓飏好交通，合徒党，鬻声名于闾阎。夏侯𤣥以贵臣子，少有重名，皆求交于嘏，嘏不纳也。嘏友人荀粲有清识远志，然犹劝嘏结交云。"
                },
                {
                    "paragraph": "晋武帝讲武于宣武场，帝欲偃武修文，亲自临幸，悉召群臣。山公谓不宜尔，因与诸尚书言孙、吴用兵本意，遂究论，举坐无不咨嗟，皆曰山少傅乃天下名言。",
                    "zhushu": "《史记》曰：孙武，齐人；吴起，卫人，并善兵法。《竹林七贤论》曰：咸宁中，吴既平，上将为桃林、华山之事，息役弭兵，示天下以大安。于是州郡悉去兵，大郡置武吏百人，小郡五十人。时京师犹讲武，山涛因论孙、吴用兵本意。涛为人常简默葢，以为国者不可以忘战，故及之。《名士传》曰：涛居魏晋之间，无所标明，尝与尚书卢钦言及用兵本意。武帝闻之曰：山少傅名言也。"
                },
                {
                    "paragraph": "后诸王骄汰，轻遘祸难。于是寇盗处处蚁合，郡国多以无备，不能制服，遂渐炽盛，皆如公言。时人以谓山涛不学孙、吴，而暗与之理会。王夷甫亦叹云：“公暗与道合。”",
                    "zhushu": "《竹林七贤论》曰：永宁之后，诸王构祸，狡虏欻起，皆如涛言。《名士传》曰：王夷甫推叹涛晻晻为与道合，其深不可测，皆此类也。"
                },
                {
                    "paragraph": "王夷甫父乂为平北将军，有公事，使行人论，不得。时夷甫在京师，命驾见仆射羊祜、尚书山涛。夷甫时总角，姿才秀异，叙致既快，事加有理，涛甚奇之。既𨓆，看之不辍，乃叹曰：“生儿不当如王夷甫邪？”羊祜曰：“乱天下者，必此子也。”",
                    "zhushu": "《晋阳秋》曰：夷甫父乂有简书，将免官。夷甫年十七，见所继从舅羊祜，申陈事状，辞甚俊伟。祜不然之，夷甫拂衣而起。祜顾谓宾客曰：此人必将以盛名处当世大位，然败俗伤化者必此人也。《汉晋春秋》曰：初，羊祜以军法欲斩王戎，夷甫又忿祜言其必败，不相贵重。天下为之语曰：二王当朝，世人莫敢称羊公之有德。"
                },
                {
                    "paragraph": "潘阳仲见王敦小时，谓曰：“君蜂目巳露，但豺声未振耳。必能食人，亦当为人所食。”",
                    "zhushu": "《晋阳秋》曰：潘淊字阳仲，荥阳人，太常尼从子也。有文学才识。永嘉末为河南尹，遇害。《汉晋春秋》曰：初，王夷甫言东海王越，转王敦为杨州。潘淊初为太傅长史，言于太傅曰：王处仲蜂目巳露，豺声未发，今𡬾之江外，肆其豪强之心，是贼之也。《晋阳秋》曰：敦为太子舍人，与淊同僚，故有此言。习、孙二说，便小迁异。《春秋传》曰：楚令尹子上谓世子商臣：蜂目而豺声，忍人也。"
                },
                {
                    "paragraph": "石勒不知书，",
                    "zhushu": "《石勒传》曰：勒字世龙，上党武乡人，匈奴之苗裔也。雄勇好骑射。晋元康中，流宕山东，与平原茌平人师欢家庸，耳恒闻鼓角鞞铎之音，勒私异之。初，勒乡里原上地中生石，日长，类铁骑之象。国中生人参，葩叶甚盛。于时父老相者皆云：此胡体貌奇异，有不可知。劝邑人厚遇之，人多哂而不信。永嘉初，豪杰并起，与胡王阳等十八骑诣汲桑为左前督。桑败，共推勒为主，攻下州县，都于㐮国。后僣正号死，谥明皇帝。"
                },
                {
                    "paragraph": "使人读汉书，闻郦食其劝立六国后，刻印将授之，大惊曰：“此法当失，云何得遂有天下？”至留侯谏，廼曰：“赖有此耳。”",
                    "zhushu": "邓粲《晋纪》曰：勒手不能书，目不识字，每于军中令人诵读，听之，皆解其意。《汉书》曰：项羽急围汉王于荥阳，汉王与郦食其谋挠楚权。食其劝立六国后王，令趣刻印。张良入谏，以为不可，辍食吐哺，骂郦生曰：“竖儒，㡬败乃公事！”趣令销印。"
                },
                {
                    "paragraph": "卫玠年五岁，神衿可爱。祖太保曰：“此儿有异，顾吾老，不见其大耳。”",
                    "zhushu": "《晋诸公賛》曰：瓘字伯玉，河东安邑人。少以明识清允称，传嘏极贵重之，谓之寗武子。仕至太保，为楚王玮所害。《玠别传》曰：玠有虚令之秀，清胜之气，在群伍之中，有异人之望。祖太保见玠五岁，曰：此儿神爽聪令，与众大异，恐吾年老，不及见尔。"
                },
                {
                    "paragraph": "刘越石云：“华彦夏识能不足，强果有余。”",
                    "zhushu": "虞预《晋书》曰：华轶字彦夏，平原人，魏太尉歆曾孙也。累迁江州刺史，倾心下士，甚得士欢心，以不从元皇命见诛。《汉晋春秋》曰：刘琨知轶必败，谓其自取之也。"
                },
                {
                    "paragraph": "张季鹰辟齐王东曹掾，在洛，见秋风起，因思吴中菰菜羮、鲈鱼脍，曰：“人生贵得适意尔，何能羁宦数千里以要名爵？”遂命驾便归。俄而齐王败，时人皆谓为见机。",
                    "zhushu": "《文士传》曰：张翰，字季鹰。父俨，吴大鸿胪。翰有清才美望，博学善属文，造次立成，辞义清新。大司马齐王冏辟为东曹掾，翰谓同郡顾荣曰：天下纷纷未巳，夫有四海之名者，求𨓆良难。吾本山林间人，无望于时久矣。子善以明防前，以智虑后。荣捉其手，怆然曰：吾亦与子采南山蕨，饮三江水尔。翰以疾归，府以辄去除吏名。性至孝，遭母艰，哀毁过礼。自以年宿，不营当世，以疾终于家。"
                },
                {
                    "paragraph": "诸葛道明初过江左，自名道明，名亚王、庾之下。",
                    "zhushu": "《中兴书》曰：恢避难过江，与颕川荀道明、陈留蔡道明俱有名誉，号曰中兴三明。时人为之语曰：京都三明各有名，蔡氏儒雅荀葛清。"
                },
                {
                    "paragraph": "先为临沂令，丞相谓曰：“明府当为黑头公。”",
                    "zhushu": "《语林》曰：丞相拜司空，诸葛道明在公坐，指冠冕曰：君当复著此。"
                },
                {
                    "paragraph": "王平子素不知眉子，曰：“志大其量，终当死坞壁间。”",
                    "zhushu": "《晋诸公賛》曰：王𤣥字眉子，夷甫子也。东海王越辟为掾，后行陈留太守，大行威罚，为坞人所害。"
                },
                {
                    "paragraph": "王大将军始下，杨朗苦谏不从，遂为王致力，乘中鸣云露车迳前，曰：“听下官鼓音，一进而捷。”王先把其手曰：“事克，当相用为荆州。”既而忘之，以为南郡。",
                    "zhushu": "《晋百官名》曰：㓪字世彦，弘农人。《杨氏谱》曰：朗祖嚣，典军校尉。父淮，冀州刺史。王隐《晋书》曰：朗有器识才量，善能当世，仕至雍州刺史。"
                },
                {
                    "paragraph": "王败后，明帝收朗，欲杀之。帝寻崩，得免。后兼三公，署数十人为官属。此诸人当时并无名，后皆被知遇。于时称其知人。",
                    "zhushu": ""
                },
                {
                    "paragraph": "周伯仁母冬至举酒赐三子曰：“吾本谓度江托足无所，尔家有相，尔等并罗列吾前，复何忧。”周嵩起，长跪而泣曰：“不如阿母言。伯仁为人志大而才短，名重而识暗，好乘人之弊，此非自全之道。嵩性狼抗，亦不容于世。唯阿奴碌碌，当在阿母目下耳。”",
                    "zhushu": "邓粲《晋纪》曰：阿奴，嵩之弟周谟也。三周并巳见。"
                },
                {
                    "paragraph": "王大将军既亡，王应欲投世儒，世儒为江州。王含欲投王舒，舒为荆州。含语应曰：“大将军平素与江州云何，而汝欲归之？”应曰：“此廼所以宜往也。",
                    "zhushu": "《晋阳秋》曰：应字安期，含子也。敦无子，养为嗣，以为武卫将军，用为副贰，伏诛。"
                },
                {
                    "paragraph": "江州当人强盛时，能抗同异，此非常人所行。及睹衰厄，必兴愍恻。",
                    "zhushu": "《王彬别传》曰：彬字世儒，琅邪人。祖览，父正，并有名德。彬爽气出侪类，有雅正之韵。与元帝姨兄弟，佐佑皇业，累迁侍中。从兄敦下石头，害周伯仁，彬与顗素善，往哭其尸甚恸。既而见敦，敦怪其有惨容而问之，答曰：向哭周伯仁，情不能巳。敦曰：伯仁自致刑戮，汝复何为者哉？彬曰：伯仁清誉之士，有何罪？因数敦曰：抗旌犯上，杀戮忠良，音辞忼慨，与泪俱下。敦怒甚，丞相在坐，代为之惧，命彬曰：拜谢。彬曰：有足疾，此来见天子，尚不能拜，何跪之有？敦曰：脚疾何如颈疾？以亲故不害之。累迁江州剌史，左仆射，赠卫将军。"
                },
                {
                    "paragraph": "荆州守文，岂能作意表行事？”含不从，遂共投舒。舒果沈含父子于江。",
                    "zhushu": "《王舒传》曰：舒字处明，琅邪人。祖览，知名。父会，御史。舒器业简素，有文武𠏉，中宗用为北中郎将、荆州剌史、尚书仆射。出为会稽太守。以父名会，累表自陈。讨苏峻有功，封彭泽侯，赠车骑大将军。"
                },
                {
                    "paragraph": "彬闻应当来，密具船以待之，竟不得来，深以为恨。",
                    "zhushu": "含之投舒，舒遣军逆之，含父子赴水死。昔郦寄卖友见讥，况贩兄弟以求安，舒非人矣。"
                },
                {
                    "paragraph": "武昌孟嘉作庾太尉州从事，巳知名。褚太傅有知人鉴，罢豫章还，过武昌，问庾曰：“闻孟从事佳，今在此不？”庾云：“试自求之。”褚眄睐良久，指嘉曰：“此君小异，得无是乎？”庾大笑曰：“然。”于时既叹褚之默识，又欣嘉之见赏。",
                    "zhushu": "《嘉别传》曰：嘉字万年，江夏鄳人。曾祖父宗，吴司空。祖父揖，晋庐陵太守。宗葬武昌阳新县，子孙家焉。嘉少以清操知名。太尉庾亮领江州，辟嘉部庐陵从事。下都还，亮引问风俗得失，对曰：待还，当问从事吏。亮举尘尾掩口而笑，语弟翼曰：孟嘉故是盛德人。转劝学从事。太传褚褒有器识，亮正旦大会，裒问亮：闻江州有孟嘉，何在？亮曰：在坐，卿但自觅。裒历观久之，指嘉曰：将无是乎？亮欣然而笑，喜裒得嘉，奇嘉为裒所得，乃益器之。后为征西桓温参军。九月九日，温游龙山，参寮毕集。时佐史并著戎服，风吹嘉帽堕落。温戒左右勿言，以观其举止。嘉初不觉，良久如厕，命取还之，令孙盛作文嘲之，成，著嘉坐，嘉还即答，四坐嗟叹。嘉喜，酣畼愈多不乱。温问：酒有何好，而卿嗜之？嘉曰：明公未得酒中趣尔。又问：听伎，𢇁不如竹，竹不如肉，何也？答曰：渐近自然。转从事中郎，迁长史，年五十三而卒。"
                },
                {
                    "paragraph": "戴安道年十余岁，在瓦官寺画。王长史见之，曰：“此童非徒能画，",
                    "zhushu": "《续晋阳秋》曰：逵善图画，穷巧丹青也。"
                },
                {
                    "paragraph": "亦终当致名，恨吾老，不见其盛时耳。”",
                    "zhushu": ""
                },
                {
                    "paragraph": "王仲祖、谢仁祖、刘真长俱至丹阳墓所省殷扬州，殊有确然之志。",
                    "zhushu": "《中兴书》曰：浩栖迟积年，累聘不至。"
                },
                {
                    "paragraph": "既反，王、谢相谓曰：“渊源不起，当如苍生何？”深为忧叹。刘曰：“卿诸人真忧渊源不起邪？”",
                    "zhushu": ""
                },
                {
                    "paragraph": "小庾临终，自表以子园客为代。",
                    "zhushu": "园客，爰之小字也。《庾氏谱》曰：爰之字仲真，翼弟二子。《中兴书》曰：爰之有父翼风，桓温徙于豫章，年三十六而卒。"
                },
                {
                    "paragraph": "朝廷虑其不从命，未知所遣，乃共议用桓温。刘尹曰：“使伊去，必能克定西楚，然恐不可复制。”",
                    "zhushu": "《陶侃别传》曰：庾翼薨，表其子爰之代为荆州。何充曰：陶公重勋也，临终高让。丞相未薨，敬豫为四品将军，于今不攺，亲则道恩，优㳺散骑，未有超卓若此之授。乃以徐州刺史桓温为安西将军、荆州刺史。宋明帝《文章志》曰：翼表其子代任，朝廷畏惮之。议者欲以授桓温，时简文辅政，然之。刘惔曰：温去，必能定西楚，然恐不能复制，愿大王自镇上流。惔请为从军司马，简文不许。温后果如惔所筭也。"
                },
                {
                    "paragraph": "桓公将伐蜀，在事诸贤，咸以李势在蜀既久，承藉累叶，且形据上流，三峡未易可克。唯刘尹云：“伊必能克蜀，观其蒱博，不必得则不为。”",
                    "zhushu": "《华阳国志》曰：李势字子仁，洛阳临渭人，本巴西宕渠賨人也。其先李特，因晋乱据蜀。特子雄，称号成都。势祖骧，特弟也。骧生寿，寿篡位自立，势即寿子也。晋安西将军伐蜀，势归降，迁之扬州。自起至亡，六世三十七年。《温别传》曰：初，朝廷以蜀处险远，而温众寡少，县军深入，甚以忧惧。而温直指成都，李势面缚。《语林》曰：刘尹见桓公每嬉戏必取胜，谓曰：卿乃尔好利，何不焦头？及伐蜀，故有此言。"
                },
                {
                    "paragraph": "谢公在东山畜妓，简文曰：“安石必出，既与人同乐，亦不得不与人同忧。”",
                    "zhushu": "宋明帝《文章志》曰：安纵心事外，疏略常节，每畜女妓，携持游肆也。"
                },
                {
                    "paragraph": "郗超与谢玄不善。符坚将问晋鼎，既巳狼噬梁、歧，又虎视淮阴矣。",
                    "zhushu": "《车频秦书》曰：符坚字永固，武都氐人也。本姓蒲。祖父洪，诈称䜟文，攺曰符，言巳当王，应符命也。坚初生，有赤光流其室。及诞，背赤色，隐起若篆文。幼有美度。石虎司隶徐正名知人，坚六岁时，尝戏于路，正见而异焉，问曰：符郎，此官街，小儿行戏，不畏缚邪？坚曰：吏缚有罪，不缚小儿。正谓左右曰：此儿有王霸相。石氏乱，伯父健及父雄西入闗，健梦天神使者朱衣冠，拜肩头为龙骧将军。肩头，坚小字也。健即拜为龙骧，以应神命。后健僣帝号死，子生立，凶暴，群臣杀之而立坚。坚立十五年，遣长乐公丕攻没襄阳。十九年，大兴师伐晋，众号百万，水陆俱进，次于项城。自项城至长安，连旗千里，首尾不绝，乃遣告晋曰：巳为晋君于长安城中建广夏之室，今故大举渡江相迎，克日入宅也。"
                },
                {
                    "paragraph": "于时朝议遣𤣥北讨，人间颇有异同之论。唯超曰：“是必济事。吾昔尝与共在桓宣武府，见使才皆尽，虽履屐之间，亦得其任。以此推之，容必能立勋。”元功既举，时人咸叹超之先觉，又重其不以爱憎匿善。",
                    "zhushu": "《中兴书》曰：于时氐贼强盛，朝议求文武良将可镇靖北方者。卫大将军安曰：唯兄子𤣥可任此事。中书郎郗超闻而叹曰：安违众举亲，明也。𤣥必不负其举。"
                },
                {
                    "paragraph": "韩康伯与谢𤣥亦无深好，𤣥北征后，巷议疑其不振。康伯曰：“此人好名，必能战。”",
                    "zhushu": "《续晋阳秋》曰：𤣥识局贞正，有经国之才略。"
                },
                {
                    "paragraph": "𤣥闻之甚忿，常于众中厉色曰：“丈夫提千兵入死地，以事君亲故发，不得复云为名！”",
                    "zhushu": ""
                },
                {
                    "paragraph": "褚期生少时，谢公甚知之。恒云：“褚期生若不佳者，仆不复相士。”",
                    "zhushu": "期生，褚爽小字也。《续晋阳秋》曰：爽字茂𢎞，河南人，太傅裒之孙，秘书监韶之子。太傅谢安见其少时，叹曰：若期生不佳，我不复论士。及长，果俊迈有风气，好老庄之言，当世荣誉，弗之屑也。唯与殷仲堪善。累迁中书郎、义兴太守。女为恭帝皇后。"
                },
                {
                    "paragraph": "郗超与傅瑗周旋。瑗见其二子并总发，超观之良久，谓瑗曰：“小者才名皆胜，然保卿家，终当在兄。”即傅亮兄弟也。",
                    "zhushu": "《傅氏谱》曰：瑗字叔玉，北地灵州人。历护军长史、安城太守。《宋书》曰：迪字长猷，瑗长子也。位至五兵尚书，赠太常。丘渊之《文章录》曰：亮字季友，迪弟也。历尚书令，在光禄大夫。元嘉三年，以罪伏诛。"
                },
                {
                    "paragraph": "王恭随父在会稽，王大自都来拜墓，",
                    "zhushu": "恭父蕴、王忱并巳见。"
                },
                {
                    "paragraph": "恭暂往墓下看之。二人素善，遂十余日方还。父问恭：“何故多日？”对曰：“与阿大语，蝉连不得归。”因语之曰：“恐阿大非尔之友，终乖爱好。”果如其言。",
                    "zhushu": "忱与恭为王绪所间，终成怨隟。别见。"
                },
                {
                    "paragraph": "车胤父作南平郡功曹，太守王胡之避司马无忌之难，置郡于酆阴。是时胤十余岁，胡之每出，尝于篱中见而异焉，谓胤父曰：“此儿当致高名。”后游集，恒命之。胤长，又为桓宣武所知，清通于多士之世，官至选曹尚书。",
                    "zhushu": "《续晋阳秋》曰：胤字武子，南平人。父育，为郡主簿。太守王胡之有知人识裁，见谓其父曰：此儿当成卿门户，宜资令学问。胤就业恭勤，博览不倦。家贫，不常得油，夏月则练囊盛数十萤火以继日焉。及长，风姿美劭，机悟敏率。桓温在荆州，取为从事，一岁至治中。胤既博学多闻，又善于激赏，当时每有盛坐，胤必同之。皆云无车公不乐。太傅谢公游集之日，开筵以待之。累迁丹阳尹、护军将军、吏部尚书。"
                },
                {
                    "paragraph": "王忱死，西镇未定，朝贵人人有望。时殷仲堪在门下，虽居机要，资名轻小，人情未以方岳相许。晋孝武欲拔亲近腹心，遂以殷为荆州。事定，诏未出。王珣问殷曰：“陜西何故未有处分？”殷曰：“巳有人。”王历问公卿，咸云非。王自计才地，必应在巳。复问：“非我邪？”殷曰：“亦似非。”其夜，诏出用殷。王语所亲曰：“岂有黄门郎而受如此任！仲堪此举，迺是国之亡征。”",
                    "zhushu": "《晋安帝纪》曰：孝武深为晏驾后计，擢仲堪代王忱为荆州。仲堪虽有美誉，议者未以方岳相许也。既受腹心之任，居上流之重，议者谓其殆矣。终为桓玄所败。"
                }
            ]
        },
        {
            "name": "赏誉第八上",
            "paragraphs": [
                {
                    "paragraph": "赏誉第八上",
                    "type": 1
                },
                {
                    "paragraph": "陈仲举尝叹曰：“若周子居者，真治国之器。",
                    "zhushu": "《汝南先贤传》曰：周乘字子居，汝南安城人。天资聪朗，高峙岳立，非陈仲举、黄叔度之俦则不交也。仲举尝叹曰：周子居者，真治国之器也。为太山太守，甚有惠政。"
                },
                {
                    "paragraph": "譬诸寳剑，则世之干将。",
                    "zhushu": "《吴越春秋》曰：吴王阖闾请干将作剑。干将者，吴人，其妻曰莫邪。干将采五山之精，六金之英，𠉀天地，伺阴阳，百神临视，而金铁之精未流。夫妻乃剪发及瓜而投之罏中，金铁乃濡，遂成二剑。阳曰干将，而作龟文；阴曰莫邪，而作漫理。干将匿其阳，出其阴，以献阖闾，阖闾甚寳重之。"
                },
                {
                    "paragraph": "世目李元礼“谡谡如劲松下风”。",
                    "zhushu": "《李氏家传》曰：膺岳峙渊清，峻貌贵重，华夏称曰：颍川李府君，頵頵如玉山；汝南陈仲举，轩轩如千里马；南阳朱公叔，飂飏如行松栢之下。"
                },
                {
                    "paragraph": "谢子微见许子将兄弟，曰：“平舆之渊，有二龙焉。”见许子政弱冠之时，叹曰：“若许子政者，有干国之器。正色忠謇，则陈仲举之匹；",
                    "zhushu": "《汝南先贤传》曰：谢甄字子微，汝南邵陵人。明识人伦，虽郭林宗不及甄之鉴也。见许子将兄弟弱冠时，则曰：平舆之渊有二龙。仕为豫章从事。许虔字子政，平舆人，体尚高洁，雅正宽亮。谢子微见虔兄弟，叹曰：若许子政者，𠏉国之器也。虔弟劭，声未发时，时人以谓不如虔。虔恒抚髀称劭，自以为不及也。释褐为郡功曹，黜奸废恶，一郡肃然。年三十五卒。《海内先贤传》曰：许劭字子将，虔弟也。山峙渊停，行应规表。邵陵谢子微高才远识，见劭十岁时，叹曰：此乃希世之伟人也！初，劭拔樊子昭于市肆，出虞承贤于客舍，召李叔才于无闻，擢郭子瑜于小吏，广陵徐孟本来临汝南，闻劭高名，召功曹。时袁绍以公族为濮阳长，弃官还，副车从骑将入郡界，乃叹曰：许子将秉持清格，岂可以吾舆服见之邪！遂单马而㱕。辟公府掾，敦辟皆不就。避地江南，卒于豫章也。"
                },
                {
                    "paragraph": "伐恶𨓆不肖，范孟博之风。”",
                    "zhushu": "张璠《汉纪》曰：范滂字孟博，汝南伊阳人。为功曹，辟公府掾。升车揽辔，有澄清天下之志。百城闻滂高名，皆解印绶去，为党事见诛。"
                },
                {
                    "paragraph": "公孙度目邴原：“所谓云中白鹤，非燕雀之网所能罗也。”",
                    "zhushu": "《魏书》曰：度字叔济，襄平人。累迁冀州刺史、辽东太守。《邴原别传》曰：原字根矩，东管朱虚人。少孤，数岁时过书舍而泣。师问曰：童子何泣也？原曰：凢得学者有亲也，一则愿其不孤，二则羡其得学，中心感伤，故泣耳。师恻然曰：苟欲学，不须资也。于是就业。长则博览洽闻，金玉其行。知世将乱，避地辽东，公孙度厚礼之。中国既宁，欲还乡里，为度禁绝。原宻自治严，谓部落曰：移北近郡，以观其意。皆曰：乐移。原旧有捕鱼大船，请村落皆令熟醉，因夜去之。数日，度乃觉。吏欲追之，度曰：邴君所谓云中白鹤，非鹑鷃之网所能罗也。魏王辟祭酒，累迁五官中郎长史。"
                },
                {
                    "paragraph": "钟士季目王安丰：“阿戎了了解人意。”",
                    "zhushu": "王隐《晋书》曰：戎少清明晓悟。"
                },
                {
                    "paragraph": "谓裴公之谈，经日不竭。",
                    "zhushu": "裴頠，巳见。"
                },
                {
                    "paragraph": "吏部郎阙，文帝问其人于钟会。会曰：“裴楷清通，王戎简要，皆其选也。”于是用裴。",
                    "zhushu": "按诸书皆云钟会荐裴楷、王戎于晋文王，文王辟以为掾，不闻为吏部郎。"
                },
                {
                    "paragraph": "王濬冲、裴叔则二人总角诣钟士季，须臾去，后客问钟曰：“向二童何如？”钟曰：“裴楷清通，王戎简要。后二十年，此二贤当为吏部尚书，冀尔时天下无滞才。”",
                    "zhushu": "《晋阳秋》曰：戎为儿童，钟会异之。"
                },
                {
                    "paragraph": "谚曰：“后来领袖有裴秀。”",
                    "zhushu": "虞预《晋书》曰：秀字季彦，河东闻喜人。父潜，魏太常。秀有风操，八岁能著文。叔父徽有声名。秀年十余，岁有宾客诣徽，出则过秀。时人为之语曰：后进领䄂有裴秀。大将军辟为掾。父终，推财与兄。年二十五，迁黄门侍郎。晋受禅，封巨鹿公。后累迁左光禄、司空。四十八薨，谥元公，配食宗庙。"
                },
                {
                    "paragraph": "裴令公目夏侯太初：“肃肃如入廊庙中，不修敬而人自敬。”",
                    "zhushu": "《礼记》曰：周丰谓鲁哀公曰：宗庙社稷之中，未施敬而民自敬。"
                },
                {
                    "paragraph": "一曰：“如入宗庙，琅琅但见礼乐器。见钟士季如观武库，但睹矛戟。见传兰硕，汪廧靡所不有。见山巨源，如登山临下，幽然深远。”",
                    "zhushu": "玄、会、嘏、涛并巳见上。"
                },
                {
                    "paragraph": "羊公还洛，郭弈为野王令。",
                    "zhushu": "《晋诸公賛》曰：弈字泰业，太原阳曲人。累世旧族。弈有才望，历雍州剌史、尚书。"
                },
                {
                    "paragraph": "羊至界，遣人要之，郭便自往。既见，叹曰：“羊叔子何必减郭太业。”复往羊许，小悉还，又叹曰：“羊叔子去人远矣！”羊既去，郭送之弥日，一举数百里，遂以出境免官。复叹曰：“羊叔子何必减颜子！”",
                    "zhushu": ""
                },
                {
                    "paragraph": "王戎目山巨源：“如璞玉浑金，人皆钦其寳，莫知名其器。”",
                    "zhushu": "顾恺之《画賛》曰：涛无所标明，淳深渊默，人莫见其际，而其器亦入道。故见者莫能称谓，而服其伟量。"
                },
                {
                    "paragraph": "羊长和父繇与太傅祜同堂相善，仕至车骑掾，蚤卒。长和兄弟五人幼孤。",
                    "zhushu": "《羊氏谱》曰：繇字堪甫，太山人。祖续，汉太尉，不拜。父秘，京兆太守。繇历车骑掾，娶乐国祯女，生五子：秉、洽、式、亮、悦也。"
                },
                {
                    "paragraph": "祜来哭，见长和哀容举止，宛若成人，廼叹曰：“从兄不亡矣。”",
                    "zhushu": ""
                },
                {
                    "paragraph": "山公举阮咸为吏部郎，目曰：“清真寡欲，万物不能移也。”",
                    "zhushu": "《名士传》曰：咸字仲容，陈留人，籍兄子也。任达不拘，当世皆怪其所为。及与之处，少嗜欲，哀乐至到，过绝于人，然后皆忘其向议。为散骑侍郎，山涛举为吏部，武帝不用。太原郭弈见之心醉，不觉叹服。解音，好酒以卒。《山涛启事》曰：吏部郎史曜山处缺当选。涛荐咸曰：真素寡欲，深识清浊，万物不能移也。若在官人之职，必妙绝于时。诏用陆亮。《晋阳秋》曰：咸行巳多违礼度，涛举以为吏部郎，世祖不许。《竹林七贤论》曰：山涛之举阮咸，固知上不能用，葢惜旷世之俊，莫识其意故耳。夫以咸之所犯方外之意，称其清真寡欲，则迹外之意自见耳。"
                },
                {
                    "paragraph": "王戎目阮文业：“清伦有鉴识，汉元以来，未有此人。”",
                    "zhushu": "《杜笃新书》曰：阮武字文业，陈留尉氏人。父谌，侍中。武阔达博通，渊雅之士。《陈留志》曰：武，魏末河清太守。族子籍，年总角，未知名，武见而伟之，以为胜巳，知人多此类。著书十八篇，谓之阮子，终于家。郭泰友人宋子俊称泰：自汉元以来，未有林宗之匹。"
                },
                {
                    "paragraph": "武元夏目裴、王曰：“戎尚约，楷清通。”",
                    "zhushu": "《虞预晋书》曰：武陔字元夏，沛国竹邑人。父周，魏光禄大夫。陔及二弟歆、茂，皆总角见称，并有器望，乡人诸父未能觉其多少。时同郡刘公荣名知人，尝造周，周见其三子。公荣曰：君三子皆国士，元夏器量最优，有辅佐之风，力仕宦，可为亚公。叔夏、季夏不减常伯、纳言也。陔至左仆射。"
                },
                {
                    "paragraph": "庾子嵩目和峤：“森森如千丈松，虽磊砢有节目，施之大厦，有栋梁之用。”",
                    "zhushu": "《晋诸公賛》曰：峤常慕其舅夏侯玄为人，故于朝士中峨然不群，时类惮其风节。"
                },
                {
                    "paragraph": "王戎云：“太尉神姿高彻，如瑶林琼树，自然是风尘外物。”",
                    "zhushu": "《名士传》曰：夷甫天形奇特，明秀若神。《八王故事》曰：石勒见夷甫，谓长史孔苌曰：吾行天下多矣，未尝见如此人，当可活不？苌曰：彼晋三公，不为我用。勒曰：虽然，要不可加以锋刃也。夜使推墙杀之。"
                },
                {
                    "paragraph": "王汝南既除所生服，遂停墓所。兄子济每来拜墓，略不过叔，叔亦不𠉀。济脱时过，止寒温而已。后𦕅试问近事，答对甚有音辞，出济意外，济极惋愕，仍与语，转造精微。济先略无子姪之敬，既闻其言，不觉懔然，心形俱肃。遂留共语，弥日累夜。济虽俊爽，自视缺然，乃喟然叹曰：“家有名士，三十年而不知！”济去，叔送至门。济从骑有一马，绝难乘，少能骑者。济𦕅问叔：“好骑乘不？”曰：“亦好尔。”济又使骑难乘马。叔姿形既妙，回策如萦，名骑无以过之。济益叹其难测，非复一事。",
                    "zhushu": "邓粲《晋纪》曰：王湛字处冲，太原人。隐德，人莫之知，虽兄弟宗族亦以为痴，唯父昶异焉。昶丧，居墓次，兄子济往省湛，见床头有《周易》，谓湛曰：叔父用此何为？颇曾看不？湛笑曰：体中佳时，脱复看耳。今日当与汝言。因共谈易，剖析入微，妙言奇趣，济所未闻，叹不能测。济性好马，而所乘马骏驶，意湛爱之。湛曰：此虽小驶，然力薄不堪苦。近见督邮马，当胜此，但养不至耳。济取督邮马，榖食十数日，与湛试之。湛未尝乘马，卒然便驰骋，步骤不异于济，而马不相胜。湛曰：今直行车路，何以别马胜不，唯当就蚁封耳。于是就蚁封盘马，果倒踣，其俊识天才乃尔。"
                },
                {
                    "paragraph": "既还，浑问济：“何以暂行累日？”济曰：“始得一叔。”浑问其故，济具叹述如此。浑曰：“何如我？”济曰：“济以上人。”武帝每见济，辄以湛调之曰：“卿家痴叔死未？”济常无以答。既而得叔，后武帝又问如前，济曰：“臣叔不痴。”称其实美。帝曰：“谁比？”济曰：“山涛以下，魏舒以上。”",
                    "zhushu": "《晋阳秋》曰：济有人伦鉴识，其雅俗是非，少所优润，见湛，叹服其德宇。时人谓湛上方山涛不足，下比魏舒有余。湛闻之曰：欲以我处季孟之间乎？《王隐晋书》曰：魏舒字阳元，任城人。㓜孤，为外氏𡩋家所养。𡩋氏起宅，相者曰：当出贵甥。外祖母意以盛氏甥小而惠，谓应相也。舒曰：当为外氏成此宅相。少名迟钝，叔父衡使守水碓，每言：舒堪八百户长，我愿毕矣。舒不以介意。身长八尺二寸，不修常人近事。少工射，著韦衣，入山泽，每猎大获。为后将军钟毓长史，毓与参佐射戏，舒常为坐画筹。后值朋人少，以舒充数，于是发无不中，加博措闲雅，殆尽其妙。毓叹谢之曰：吾之不足尽卿，如此射矣。转相国叅军。晋王每朝罢，目送之曰：魏舒堂堂，人之领䄂。累迁侍中、司徒。"
                },
                {
                    "paragraph": "于是显名，年二十八始宦。",
                    "zhushu": ""
                },
                {
                    "paragraph": "裴仆射，时人谓为“言谈之林薮”。",
                    "zhushu": "《惠帝起居注》曰：頠理甚渊博，赡于论难。"
                },
                {
                    "paragraph": "张华见褚陶，语陆平原曰：“君兄弟龙跃云津，顾彦先凤鸣朝阳，谓东南之寳巳尽，不意复见褚生。”陆曰：“公未睹不鸣不跃者耳。”《",
                    "zhushu": "褚氏家传》曰：陶字季雅，吴郡钱塘人，褚先生后也。陶聪惠绝伦，年十三，作鸥鸟、水硾二赋。宛陵严仲弼见而奇之，曰：褚先生复出矣。弱不好弄，清淡闲默，以坟典自娱。语所亲曰：圣贤备在黄卷中，舍此何求？州郡辟，不就。吴归命，世祖补台郎、建忠校尉。司空张华与陶书曰：二陆龙跃于江、汉，彦先凤鸣于朝阳。自此以来，常恐南金巳尽，而复得之于吾子。故知延州之德不孤，渊岱之寳不匮，仕至中尉。"
                },
                {
                    "paragraph": "有问秀才：“吴旧姓何如？”答曰：“吴府君，圣王之老成，明时之俊乂；朱永长，理物之至德，清选之高望；严仲弼，九皋之鸣鹤，空谷之白驹；顾彦先，八音之琴瑟，五色之龙章；张威伯，岁寒之茂松，幽夜之逸光；陆士衡、士龙，鸿鹄之裵回，悬鼓之待槌。",
                    "zhushu": "秀才，蔡洪也。集载洪与剌史周俊书曰：一日侍坐，言及吴士，询于刍荛，遂见下问。造次承颜，载辞不举。敕令条列名状，𨓆辄思之。今称疏所知：吴展字士季，下邳人。忠足矫非，清足厉俗，信可结神，才堪干世。仕吴为广州剌史，吴郡太守。吴平，还下邳，闭门自守，不交宾客，诚圣王之老成，明时之俊乂也。朱诞字永长，吴郡人。体履清和，黄中通理。吴朝举贤良，累迁议郎，今归在家，诚理物之至德，清选之高望也。严隐字仲弼，吴郡人。禀气清纯，思度渊伟。吴朝举贤良，宛陵令。吴平去职。九皋之鸣鹤，空谷之白驹也。张畼字威伯，吴郡人。禀性坚明，志行清朗。居磨𣵀之中，无淄磷之损。岁寒之松栢，幽夜之逸光也。《陆云别传》曰：云字士龙，吴大司马抗之第五子，机同母之弟也。儒雅有俊才，容貌瑰伟，口敏能谈，博闻强记，善著述。六岁便能赋诗，时人以为项托、掦乌之畴也。年十八，剌史周俊命为主簿。俊常叹曰：陆士龙当今之颜渊也。累迁太子舍人、清河内史，为成都王所害。"
                },
                {
                    "paragraph": "凡此诸君，以洪笔为鉏耒，以𥿄札为良田，以玄默为稼穑，以义理为丰年，以谈论为英华，以忠恕为珍寳，著文章为锦绣，蕴五经为缯帛，坐谦虚为席荐，张义让为帷幙，行仁义为室宇，修道德为广宅。",
                    "zhushu": "按蔡所论士十六人，无陆机兄弟，又无“凡此诸君”以下，疑益之。"
                },
                {
                    "paragraph": "人问王夷甫：“山巨源义理何如？是谁軰？”王曰：“此人初不肯以谈自居，然不读老、庄，时闻其咏，往往与其旨合。”",
                    "zhushu": "顾恺之《画賛》曰：涛有而不恃，皆此类也。"
                },
                {
                    "paragraph": "洛中雅雅有三嘏：刘粹字纯嘏，宏字终嘏，漠字冲嘏，是亲兄弟，王安丰甥，并是王安丰女壻。宏，真长祖也。",
                    "zhushu": "《晋诸公賛》曰：粹，沛国人，历侍中、南中郎将。宏，历秘书监、光禄大夫。《晋后略》曰：漠少以清识为名，与王夷甫友善，并好以人伦为意，故世人许以才智之名。自相国右长史出为襄州剌史，以贵简称。按《刘氏谱》：刘邠妻武周女，生粹、宏、漠，非王氏甥。"
                },
                {
                    "paragraph": "洛中铮铮冯惠卿，名荪，是播子。",
                    "zhushu": "《晋后略》曰：播字友声，长乐人，位至大宗正，生荪。《八王故事》曰：荪少以才悟识当世之宜，蚤历清职，仕至侍中，为长沙王所害。"
                },
                {
                    "paragraph": "荪与邢乔俱司徒李胤外孙，及胤子顺并知名。时称“冯才清，李才明，纯粹邢”。",
                    "zhushu": "《晋诸公賛》曰：乔字曾伯，河间人。有才学，仕至司隶校尉。顺字曼长，仕至太仆卿。"
                },
                {
                    "paragraph": "卫伯玉为尚书令，见乐广与中朝名士谈议，奇之曰：“自昔诸人没巳来，常恐微言将绝，今乃复闻斯言于君矣。”命子弟造之，曰：“此人，人之水镜也，见之若披云雾睹青天。”",
                    "zhushu": "《晋阳秋》曰：尚书令卫瓘见广曰：昔何平叔诸人没，常谓清言尽矣，今复闻之于君。王隐《晋书》曰：卫瓘有名理，及与何晏、邓飏等数共谈讲，见广，奇之曰：每见此人则莹然，犹廓云雾而睹青天。"
                },
                {
                    "paragraph": "王太尉曰：“见裴令公精明朗然，笼葢人上，非凡识也。若死而可作，当与之同归。”或云王戎语。",
                    "zhushu": "《礼记》曰：赵文子与叔誉观于九原，文子曰：死者如可作也，吾谁与归？郑玄曰：作，起也。"
                },
                {
                    "paragraph": "王夷甫自叹：“我与乐令谈，未尝不觉我言为烦。”",
                    "zhushu": "《晋阳秋》曰：乐广善以约言厌人心，其所不知，默如也。太尉王夷甫、光禄大夫裴叔则能清言，常曰：与乐君言，觉其简至，吾等皆烦。"
                },
                {
                    "paragraph": "郭子玄有俊才，能言老庄，庾敳尝称之，每曰：“郭子玄何必减庾子嵩。”",
                    "zhushu": "《名士传》曰：郭象字子玄，自黄门郎为太傅主簿，任事用势，倾动一府。敳谓象曰：卿自是当世大才，我畴昔之意都巳尽矣。其伏理推心，皆此类也。"
                },
                {
                    "paragraph": "王平子目太尉：“阿兄形似道，而神锋太俊。”太尉答曰：“诚不如卿落落穆穆。”",
                    "zhushu": "王隐《晋书》曰：澄通朗好人伦，情无所撃。"
                },
                {
                    "paragraph": "太傅府有三才：刘庆孙长才，",
                    "zhushu": "《晋阳秋》曰：太傅将召刘舆，或曰：舆犹腻也，近将污人。太傅凝而御之。舆乃密视天下兵簿，诸屯戎及仓库处所，人榖多少，牛马器械，水陆地形，皆默识之。是时军国多事，每会议事，自潘滔以下皆不知所对。舆便屈指筹计所发兵仗处所、粮廪运转，事无凝滞。于是大傅遂委仗之。"
                },
                {
                    "paragraph": "潘阳仲大才，裴景声清才。",
                    "zhushu": "《八王故事》曰：刘舆才长综核，潘淊以博学为名，裴邈强立方正，皆为东海王所暱，俱显一府。故时人称曰：舆长才，滔大才，邈清才也。"
                }
            ]
        },
        {
            "name": "赏誉第八下",
            "paragraphs": [
                {
                    "paragraph": "赏誉第八下",
                    "type": 1
                },
                {
                    "paragraph": "林下诸贤，各有俊才子。籍子浑，器量弘旷。",
                    "zhushu": "《世语》曰：“浑字长成，清虚寡欲，位至太子中庶子。”"
                },
                {
                    "paragraph": "康子绍，清远雅正。",
                    "zhushu": "已见。"
                },
                {
                    "paragraph": "涛子简，疏通高素。",
                    "zhushu": "虞预《晋书》曰：“简字季伦，平雅有父风，与嵇绍、刘漠等齐名。迁尚书，出为征南将军。”"
                },
                {
                    "paragraph": "咸子瞻，虚夷有远志。瞻弟孚，爽朗多所遗。",
                    "zhushu": "《名士传》曰：“瞻字千里，夷任而少嗜欲，不修名行，自得于懐，读书不甚研求，而识其要。仕至太子舍人，年三十卒。”《中兴书》曰：“孚风韵疏诞，少有门风。初为安东参军，蓬发饮酒，不以王务婴心。”"
                },
                {
                    "paragraph": "秀子纯悌，并令淑有清流。",
                    "zhushu": "《竹林七贤论》曰：“纯字长悌，位至侍中。悌字叔逊，位至御史中丞。”《晋诸公賛》曰：“洛阳败，纯、悌出奔，为贼所害。”"
                },
                {
                    "paragraph": "戎子万子，有大成之风，苖而不秀，《",
                    "zhushu": "晋诸公賛》曰：“王绥，字万子。辟太尉掾，不就。年十九卒。”《晋书》曰：“戎子万有美号而太肥，戎令食糠，而肥愈甚也。”"
                },
                {
                    "paragraph": "唯伶子无闻。凡此诸子，唯瞻为冠。绍简亦见重当世。",
                    "zhushu": ""
                },
                {
                    "paragraph": "庾子躬有废疾，甚知名，家在城西，号曰城西公府。",
                    "zhushu": "虞预《晋书》曰：“琮字子躬，颍川人，太常峻弟。二子仕至太尉掾。”"
                },
                {
                    "paragraph": "王夷甫语乐令：“名士无多人，故当容平子知。”",
                    "zhushu": "王澄别传曰：“澄风韵迈达，志气不群。从兄戎、兄夷甫，名冠当年。四海人士，一为澄所题目，则二兄不复措意，云巳经平子。其见重如此。是以名闻益盛，天下知与不知，莫不倾注。澄后事迹不逮，朝野失望，及旧游识见者，犹曰当今名士也。”"
                },
                {
                    "paragraph": "王太尉云：“郭子玄语议如悬河写水，注而不竭。”",
                    "zhushu": "《名士传》曰：“子𤣥有俊才，能言庄、老。”"
                },
                {
                    "paragraph": "司马太傅府多名士，一时俊异。庾文康云：“见子嵩在其中常自神王。”《",
                    "zhushu": "晋阳秋》曰：“敳为太传从事中郎。”"
                },
                {
                    "paragraph": "太傅东海王镇许昌，以王安期为记室叅军，雅相知重。敕世子毗曰：“夫学之所益者浅，体之所安者深。闲习礼度，不如式瞻仪形；讽味遗言，不如亲承音旨。王叅军人伦之表，汝其师之。”或曰：“王、赵、邓三叅军，人伦之表，汝其师之。”谓安期、邓伯道、赵穆也。《",
                    "zhushu": "赵吴郡行状》曰：“穆字季子，汲郡人。贞淑平粹，才识清通。历尚书郎、太傅叅军，代太傅越与穆及王承、阮瞻、邓攸书曰：‘礼，八岁出就外。傅十年日幼学，明可以渐，先王之教也。然学之所受者浅，体之所安者深，是以闲习礼度，不如式瞻轨仪；讽味遗言，不如亲承辞旨。小儿毗，既无令淑之资，未闻道德之风，欲屈诸君时以闲豫，周旋燕诲也。’穆历晋明帝师，冠军将军、吴郡太守，封南乡侯。”"
                },
                {
                    "paragraph": "袁宏作《名士传》，直云王叅军，或云赵家先犹有此本。",
                    "zhushu": ""
                },
                {
                    "paragraph": "庾太尉少为王眉子所知，庾过江叹王曰：“庇其宇下，使人忘寒暑。”",
                    "zhushu": "《晋诸公賛》曰：“玄少希慕简旷。”《八王故事》曰：“𤣥为陈留太守，或劝玄过江投琅邪王，𤣥曰：‘王处仲得志于彼，家叔犹不免害，岂能容我？’”谓其器宇不容于敦也。"
                },
                {
                    "paragraph": "谢㓜舆曰：“友人王眉子清通简畼，嵇延祖𢎞雅劭长，董仲道卓荦有致度。”",
                    "zhushu": "王隐《晋书》曰：“董养字仲道，太始初到洛下，于禄求荣。永嘉中，洛城东北角步广里中地陷，中有二鹅，苍者飞去，白者不能飞。问之博识者，不能知。养闻叹曰：‘昔周时所盟。’会秋泉，此地也。卒有二鹅，苍者胡象，后明当入洛，白者不能飞。此国讳也。”谢鲲元化论序曰：“陈留董仲道于元康中见惠帝废杨悼后，升太学堂，叹曰：‘建此堂也，将何为乎？每见国家赦书，谋反逆皆赦，孙杀王父母，子杀父母不赦，以为王法所不容也。柰何公卿处议，文饰礼典，以至此乎？天人之理既灭，大乱斯起。’顾谓谢鲲、阮孚曰：‘易称知几其神乎，君等可深藏矣。’乃与妻荷担入蜀，莫知其所终。”"
                },
                {
                    "paragraph": "王公目太尉：“岩岩清峙，壁立千仞。”",
                    "zhushu": "顾恺之《夷甫画賛》曰：“夷甫天形瑰特，识者以为岩岩秀峙，壁立千仞。”"
                },
                {
                    "paragraph": "庾太尉在洛下，问讯中郎，",
                    "zhushu": "庾敳。"
                },
                {
                    "paragraph": "中郎留之云：“诸人当来。”寻温元甫、",
                    "zhushu": "《晋诸公賛》曰：“温几，字元甫，太原人。才性清婉，历司徒右长史、湘州剌史，卒官。”"
                },
                {
                    "paragraph": "刘王乔、",
                    "zhushu": "曹嘉之《晋纪》曰：“刘畴，字王乔，彭城人。父讷，司隶校尉。畴善谈名理，曾避乱坞壁，有胡数百欲害之，畴无惧色，援笳而吹之，为出塞入塞之声，以动其游客之思，于是群胡皆泣而去之。位至司徒左长史。”"
                },
                {
                    "paragraph": "裴叔则俱至，酬酢终日。庾公犹忆刘裴之才俊，元甫之清中。",
                    "zhushu": "中一作平。"
                },
                {
                    "paragraph": "蔡司徒在洛，见陆机兄弟住参佐廨中，三间瓦屋，士龙住东头，士衡住西头。士龙为人文弱可爱，士衡长七尺余，声作钟声，言多忼慨。",
                    "zhushu": "《文士传》曰：“云性弘静，怡怡然为士友所宗。机清厉有风格，为乡党所惮。”"
                },
                {
                    "paragraph": "王长史是庾子躬外孙，",
                    "zhushu": "《王氏谱》曰：“蒙父讷，娶颍州庾琮之女，字三寿也。”"
                },
                {
                    "paragraph": "丞相目子躬云：“入理泓然，我巳上人。”",
                    "zhushu": "子躬，子嵩兄也。"
                },
                {
                    "paragraph": "庾太尉目庾中郎：“家从谈谈之许。”",
                    "zhushu": "《名士传》曰：“敳不为辨析之谈，而举其旨要，太尉王夷甫雅重之也。”一作家，从谈之祖。从，一作诵。许，一作辞。"
                },
                {
                    "paragraph": "庾公目中郎神气融散，差如得上。",
                    "zhushu": "《晋阳秋》曰：“敳颓然渊放，莫有动其听者。”"
                },
                {
                    "paragraph": "刘琨称祖车骑为朗诣，曰：“少为王敦所叹。”",
                    "zhushu": "虞预《晋书》曰：“逖字士稚，范阳遒人。豁荡不修仪检，轻财好施。”《晋阳秋》曰：“逖与司空刘琨俱以雄豪著名。年二十四，与琨同辟司州主簿，情好绸缪，共被而寑，中夜闻鸡呜，俱起曰：‘此非恶声也。’每语世事，则中宵起坐，相谓曰：‘若四海鼎沸，豪杰共起，吾与足下相避中原耳。’为汝南太守，值京师倾覆，率流民数百家南度，行达泗口，安东板为徐州刺史。逖既有豪才，常忼慨以中原为己任，乃说中宗雪复神州之计，拜为豫州剌史，使自招募。逖遂率部曲百余家北度江，誓曰：‘祖逖若不清中原而复济此者，有如大江攻城畧地。’招懐义士，屡摧石虎，虎不敢复闚河南。石勒为逖母墓置守吏。刘琨《与亲旧书》曰：‘吾枕戈待旦，志枭逆虏，常恐祖生先吾箸鞭耳。’会其病卒。先有妖星见豫州分，逖曰：‘此必为我也，天未欲灭寇故耳。’赠车骑将军。”"
                },
                {
                    "paragraph": "时人目庾中郎：“善于托大，长于自藏。”",
                    "zhushu": "《名士传》曰：“敳虽居职任，未尝以事自婴，从容博畼，寄通而已。是时天下多故，机事屡起，有为者拔奇吐异，而祸福继之，敳常默然，故忧喜不至也。”"
                },
                {
                    "paragraph": "王平子迈世有俊才，少所推服，每闻卫玠言，辄叹息绝倒。",
                    "zhushu": "《玠别传》曰：“玠少有名理，善通庄老。琅邪王平子高气不群，迈世独傲，毎闻玠之语议，至于理会之间，要妙之际，辄绝倒于坐。前后三闻，为之三倒。时人遂曰：‘卫君谈道，平子三倒。’”"
                },
                {
                    "paragraph": "王大将军与元皇表云：“舒风槩简正，允作雅人，自多于邃，",
                    "zhushu": "王舒巳见，《王䆳别传》曰：“䆳字处重，琅邪人，舒弟也。意局刚清，以政事称。累迁中领军、尚书左仆射。舒、䆳并敦从弟。”"
                },
                {
                    "paragraph": "最是臣少所知拔。中间夷甫澄见语：‘卿知处明、茂𢎞。茂𢎞巳有令名，真副卿清论；处明亲疏无知之者。’吾常以卿言为意，殊未有得，恐巳悔之。臣慨然曰：‘君以此试，顷来始乃有称之者。’言常人正自患知之使过，不知使负实。”",
                    "zhushu": "使，一作便。"
                },
                {
                    "paragraph": "周侯于荆州败绩还，未得用。王丞相与人书曰：“雅流弘器，何可得遗？”",
                    "zhushu": "邓粲《晋纪》曰：“顗为荆州，始至，而建平民傅宻等叛逆，蜀贼顗狼狈失据，陶侃救之，得免。顗至武昌，投王敦，敦更选侃代顗。顗还建康，未即得用也。”"
                },
                {
                    "paragraph": "时人欲题目高坐而未能，桓廷尉以问周侯，周侯曰：“可谓卓朗。”桓公曰：“精神渊箸。”",
                    "zhushu": "《高坐传》曰：“庾亮、周顗、桓彝一代名士，一见和尚，披衿致契。曾为和尚作目，久之未得。有云：‘尸利宻可称卓朗。于是相始咨嗟，以为摽之极。’但宣武尝云：‘少见和尚，称其精神渊箸，当年出伦。’其为名士所叹如此。”"
                },
                {
                    "paragraph": "王大将军称其儿云：“其神候似欲可。”",
                    "zhushu": "王，应也。"
                },
                {
                    "paragraph": "卞令目叔向：“朗朗如百间屋。”",
                    "zhushu": "《春秋左氏传》曰：“叔向，羊舌盻也，晋大夫。”"
                },
                {
                    "paragraph": "王敦为大将军，镇豫章，卫玠避乱，从洛投敦，相见欣然，谈话弥日。于时谢鲲为长史，敦谓鲲曰：“不意永嘉之中，复闻正始之音。阿平若在，当复绝倒。”",
                    "zhushu": "《玠别传》曰：“玠至武昌见王敦，敦与之谈论，弥日信宿。敦顾谓僚属曰：‘昔王辅嗣吐金声于中朝，此子今复玉振于江表，微言之绪，绝而复续。不悟永嘉之中，复闻正始之音，阿平若在，当复绝倒。’”"
                },
                {
                    "paragraph": "王平子与人书，称其儿风气日上，足散人懐，",
                    "zhushu": "《永嘉流人名》曰：“澄弟四子微。”《澄别传》曰：“微迈上有父风。”"
                },
                {
                    "paragraph": "胡毋彦国吐佳言如屑，后进领䄂。",
                    "zhushu": "言谈之流，靡靡如解木出屑也。"
                },
                {
                    "paragraph": "王丞相云：“刁玄亮之察察，戴若思之岩岩，",
                    "zhushu": "虞预《书》曰：戴俨字若思，广陵人。才义辩济，有风标锋颕。累迁征西将军，为王敦所害。赠左光禄大夫、仪同三司。"
                },
                {
                    "paragraph": "卞望之之峰距。”",
                    "zhushu": "《卞壸别传》曰：“壸字望之，济阴𡨚句人。父粹，太常卿。壸少以贵正见称，累迁御史中丞，权门屏迹。转领军尚书令。苏峻作乱，率众距战，父子二人俱死王难。”邓粲《晋纪》曰：“初，咸和中，贵游子弟能谈嘲者，慕王平子、谢幼舆等为达。壸厉色于朝曰：悖礼伤教，罪莫斯甚。中朝倾覆，实由于此。欲奏治之，王导、庾亮不从，乃止。其后皆折节为名士。”《语林》曰：“孔坦为侍中，密启成帝，不宜，往拜曹夫人。丞相闻之曰：‘王茂弘驽疴耳。若卞望之之岩岩，刁玄亮之察察，戴若思之峰距，当敢尔不？’此言殊有由绪，故聊载之耳。”"
                },
                {
                    "paragraph": "大将军语右军：“汝是我佳子弟，",
                    "zhushu": "按王氏谱，羲之是敦从父兄子。"
                },
                {
                    "paragraph": "当不减阮主簿。”",
                    "zhushu": "《中兴书》曰：“阮裕少有德行，王敦闻其名，召为主簿。知敦有不臣之心，纵酒昏酣，不综其事。”"
                },
                {
                    "paragraph": "世目周侯：“嶷如断山。”",
                    "zhushu": "《晋阳秋》曰：“顗正情嶷然，虽一时侪类，皆无敢媟近。”"
                },
                {
                    "paragraph": "王丞相招祖约夜语，至晓不眠。明旦有客，公头鬓未理，亦小倦。客曰：“公昨如是，似失眠。”公曰：“昨与士少语，遂使人忘疲。”",
                    "zhushu": ""
                },
                {
                    "paragraph": "王大将军与丞相书，称杨朗曰：“世彦识器理致，才隐明断，既为国器，且是杨侯淮之子，",
                    "zhushu": "《世语》曰：“淮字始立，𢎞农华阴人。曾祖彪，祖修，有名前世。父嚣，典军校尉。淮元康末为冀州刺史。”荀绰《冀州记》曰：“淮见王纲不振，遂纵酒，不以官事规意消摇，卒岁而巳。成都王知淮不治，犹以其名士，惜而不遣，召为军咨议祭酒，府散停家。关东诸侯欲以淮补三事，以示懐贤尚德之事，未施行而卒，时年二十有七矣。”"
                },
                {
                    "paragraph": "位望殊为陵迟，卿亦足与之处。”",
                    "zhushu": ""
                },
                {
                    "paragraph": "何次道往丞相许，丞相以麈尾指坐，呼何共坐曰：“来来，此是君坐。”",
                    "zhushu": "何充巳见。"
                },
                {
                    "paragraph": "丞相治杨州廨舍，按行而言曰：“我正为次道治此尔。何少为王公所重，故屡发此叹。”",
                    "zhushu": "《晋阳秋》曰：“充，导妻，姉之子，明穆皇后之妹夫也。思韵淹济，有文义才情，导深器之。由是少有美誉，遂历显位。导有副贰，巳使继相意，故屡显此指于上下。” "
                },
                {
                    "paragraph": "王丞相拜司徒而叹曰：“刘王乔若过江，我不独拜公。”",
                    "zhushu": "曹嘉之《晋纪》曰：“畴有重名，永嘉中，为阎鼎所害。司徒蔡谟每叹曰：‘若使刘王乔得南渡，司徒公之美选也。’”"
                },
                {
                    "paragraph": "王蓝田为人晚成，时人乃谓之痴。",
                    "zhushu": "《晋阳秋》曰：“述体道清粹，简贵静正，怡然自足，不交非类。虽群英纷纷，俊乂交驰，述独蔑然，曾不慕羡，由是名誉久蕴。”"
                },
                {
                    "paragraph": "王丞相以其东海子，辟为掾。常集聚，王公每发言，众人竞賛之。述于末坐曰：“主非尧舜，何得事事皆是？”丞相甚相叹赏。",
                    "zhushu": "言非圣人不能无过，意讥赞述之徒。"
                },
                {
                    "paragraph": "世目杨朗：“沈审经断。”蔡司徒云：“若使中朝不乱，杨氏作公方未巳。”谢公云：“朗是大才。”",
                    "zhushu": "《八王故事》曰：“杨淮有六子，曰乔、髦、朗、琳、俊、仲，皆得美名，论者以谓悉有台辅之望。文康庾公每追叹曰：‘中朝不乱，诸杨作公未巳也。’”"
                },
                {
                    "paragraph": "刘万安即道真从子，庾公",
                    "zhushu": "琮字子躬。"
                },
                {
                    "paragraph": "所谓灼然玉举。又云：“千人亦见，百人亦见。”",
                    "zhushu": "《刘氏谱》曰：“绥字万安，高平人。祖奥，太祝令。父斌，箸作郎。绥历骠骑长史。”"
                },
                {
                    "paragraph": "庾公为护军，属栢廷尉觅一佳吏，乃经年。桓后遇见徐宁而知之，遂致于庾公曰：“人所应有，其不必有；人所应无，巳不必无，真海岱清士。”",
                    "zhushu": "《徐江州本事》曰：“徐宁，字安期，东海郯人。通朗有德素，少知名。初为舆县令。谯国桓彝有人伦鉴识，尝去职无事，至广陵寻亲旧。遇风，停浦中累日，在船，忧邑上㟁消摇，见一空宇，有似廨署。彝访之，云：‘舆县廨也。令姓徐名寜。’彝既独行，思逢悟赏。𦕅造之，宁清惠博涉，相遇怡然，遂停宿，因留数夕，与宁结交而别。至都，谓庾亮曰：‘吾为卿得一佳吏部郎。’亮问所在，彝即叙之。累迁吏部郎，左将军、江州刺史。”"
                },
                {
                    "paragraph": "桓茂伦云：“褚季野皮里阳秋，谓其裁中也。”《",
                    "zhushu": "晋阳秋》曰：“裒简穆有器识，故为彝所目也。”"
                },
                {
                    "paragraph": "何次道尝送东人，瞻望，见贾宁在后轮中曰：“此人不死，终为诸侯上客。”",
                    "zhushu": "《晋阳秋》曰：“寜字建寜，长乐人，贾氏孽子也。初自结于王应、诸葛瑶。应败，浮游吴会，吴人咸侮辱之。闻京师乱，驰出投苏峻，峻甚暱之，以为谋主。及峻闻义军起，自姑孰屯于石头，是宁之计。峻败先降，仕至新安太守。”"
                },
                {
                    "paragraph": "杜弘治墓崩，哀容不称。庾公顾谓诸客曰：“弘治至羸，不可以致哀。”《",
                    "zhushu": "晋阳秋》曰：“杜乂，字𢎞治，京兆人。祖预，父锡，有誉前朝。乂小有令名，仕丹阳丞，蚤卒。成帝纳乂女为后。”"
                },
                {
                    "paragraph": "又曰：“弘治哭不可哀。”",
                    "zhushu": ""
                },
                {
                    "paragraph": "世称庾文康为丰年玉，稚恭为荒年谷。庾家论云：“是文康称恭为荒年谷，庾长仁为丰年玉。”",
                    "zhushu": "谓亮有廊庙之器，翼有匡世之才，各有用也。"
                },
                {
                    "paragraph": "世目杜弘治：“标鲜，季野穆少。”",
                    "zhushu": "《江左名士传》曰：“乂，清标令上也。”"
                },
                {
                    "paragraph": "有人目杜弘治：“标鲜清令，盛德之风，可乐咏也。”",
                    "zhushu": "《语林》曰：“有人目杜弘治标解甚清令，初若熙怡容无韵，盛德之风，可乐咏也。”"
                },
                {
                    "paragraph": "庾公云：“逸少国举。”故庾倪为碑文云：“拔萃国举。”",
                    "zhushu": "倪，庾倩小字也。徐广《晋纪》曰：“倩字少彦，司空氷子，皇后兄也。有才具，仕至太宰长史。桓温以其宗强，使下邳王晃诬与谋反而诛之。”"
                },
                {
                    "paragraph": "庾稺恭与桓温书，称：“刘道生日夕在事，大小殊快，义懐通乐既佳，且足作友，正实良器，推此与君同济艰不者也。”",
                    "zhushu": "宋明帝《文章志》曰：“刘恢字道生，沛国人。识局明济，有文武才。王蒙每称其思理淹通，蕃屏之高，选为车骑司马。年三十六卒，赠前将军。”"
                },
                {
                    "paragraph": "王蓝田拜扬州，主簿请讳，教云：“亡祖，先君，名播海内，远近所知，内讳不出于外，",
                    "zhushu": "《礼记》曰：“妇人之讳不出门。”"
                },
                {
                    "paragraph": "余无所讳。”",
                    "zhushu": ""
                },
                {
                    "paragraph": "萧中郎，孙丞公妇父，刘尹在抚军坐，时拟为太常，刘尹云：“萧祖周不知便可作三公不？自此以还，无所不堪。”",
                    "zhushu": "《晋百官名》曰：“萧轮字祖周，乐安人。”刘谦之《晋纪》曰：“轮有才学，善三礼，历常侍、国子博士。”"
                },
                {
                    "paragraph": "谢太傅未冠，始出西，诣王长史，清言良久。去后，苟子问曰：",
                    "zhushu": "王蒙子修并巳见。"
                },
                {
                    "paragraph": "“向客何如尊？”长史曰：“向客亹亹，为来逼人。”",
                    "zhushu": ""
                },
                {
                    "paragraph": "王右军语刘尹：“故当共推安石。”刘尹曰：“若安石东山志立，当与天下共推之。”",
                    "zhushu": "《续晋阳秋》曰：“初，安家于会稽上虞县，优游山林，六七年间，征召不至，虽弹奏相属，继以禁锢，而晏然不屑也。”"
                },
                {
                    "paragraph": "谢公称蓝田：“掇皮皆真。”",
                    "zhushu": "徐广《晋纪》曰：“述贞审，真意不显。”"
                },
                {
                    "paragraph": "桓温行经王敦墓边过，望之云：“可儿，可儿！”",
                    "zhushu": "孙绰与庾亮笺曰：“王敦可人之目，数十年间也。”"
                },
                {
                    "paragraph": "殷中军道王右军云：“逸少清贵人，吾于之甚至，一时无所后。”",
                    "zhushu": "《文章志》曰：“羲之高爽有风气，不类常流也。”"
                },
                {
                    "paragraph": "王仲祖称殷渊源：“非以长胜人，处长亦胜人。”",
                    "zhushu": "《晋阳秋》曰：“浩善以通和接物也。”"
                },
                {
                    "paragraph": "王司州与殷中军语，叹云：“巳之府奥，蚤已倾写而见，殷陈势浩汗，众源未可得测。”",
                    "zhushu": "徐广《晋纪》曰：“浩清言，妙辩玄致，当时名流皆为其美誉。”"
                },
                {
                    "paragraph": "王长史谓林公：“真长可谓金玉满堂。”林公曰：“金玉满堂，复何为简选？”王曰：“非为简选，直致言处自寡耳。”",
                    "zhushu": "谓吉人之辞寡，非择言而出也。"
                },
                {
                    "paragraph": "王长史道江道群：“人所应有，乃不必有；人所应无，已必无。”",
                    "zhushu": "《中兴书》曰：“江灌字道群，陈留人，仆射虨从弟也。有才器，与从兄逌名相亚。仕尚书、中护军。”"
                },
                {
                    "paragraph": "会稽孔沉、魏顗、虞球、虞存、谢奉，并是四族之俊，于时之杰。",
                    "zhushu": "沉存顗奉并别见。《虞氏谱》曰：“球字和琳，会稽余姚人。祖授，吴广州刺史。父基，右军司马。球仕至黄门侍郎。”"
                },
                {
                    "paragraph": "孙兴公目之曰：“沉为孔家金，顗为魏家玉。虞为长琳宗，谢为弘道伏。”",
                    "zhushu": "长琳，即存及球字也。𢎞道，谢奉字也。言虞氏宗长琳之才，谢氏伏𢎞道之美也。"
                },
                {
                    "paragraph": "王仲祖、刘真长造殷中军谈，谈竟，俱载去。刘谓王曰：“渊源真可。”王曰：“卿故堕其云雾中。”",
                    "zhushu": "《中兴书》曰：“浩能言理，谈论精微，长于老、易，故风流者皆宗归之。”"
                },
                {
                    "paragraph": "刘尹每称王长史云：“性至通而自然有节。”",
                    "zhushu": "《蒙别传》曰：“蒙之交物，虚巳纳善，恕而后行，希见其喜愠之色。凡与一面，莫不敬而爱之。然少孤，事诸母甚谨，笃义穆族，不修小洁，以清贫见称。”"
                },
                {
                    "paragraph": "王右军道谢万石“在林泽中，为自遒上”，叹林公“器朗神俊”，",
                    "zhushu": "支遁别传曰：遁任心独往，风期高亮。"
                },
                {
                    "paragraph": "道祖士“少风领毛骨，恐没世不复见如此人”，道刘真长“标云柯而不扶疏”。",
                    "zhushu": "《刘尹别传》曰：“惔既令望，姻娅帝室，故屡居达官。然性不偶俗，心淡荣利，虽身登显列，而每挹降，闲静自守而已。”"
                },
                {
                    "paragraph": "简文目庾赤玉：“省率治除。”谢仁祖云：“庾赤玉𦙄中无宿物。”",
                    "zhushu": "赤王庾统小字。《中兴书》曰：“统字长仁，颍川人，卫将军择子也。少有令名，仕至浔阳太守。”"
                },
                {
                    "paragraph": "殷中军道韩太常曰：“康伯少自标置，居然是出群器，及其发言遣辞，往往有情致。”",
                    "zhushu": "《续晋阳秋》曰：“康伯清和有思理，幼为舅殷浩所称。”"
                },
                {
                    "paragraph": "简文道王怀祖：“才既不长，于荣利又不淡，直以真率少许，便足对人多多许。”",
                    "zhushu": "《晋阳秋》曰：“述少贫约，箪瓢陋巷，不求闻达，由是为有识所重。”"
                },
                {
                    "paragraph": "林公谓王右军云：“长史作数百语，无非德音，如恨不苦。”",
                    "zhushu": "苦，谓穷人以辞。"
                },
                {
                    "paragraph": "王曰：“长史自不欲苦物。”",
                    "zhushu": ""
                },
                {
                    "paragraph": "殷中军与人书，道谢万：“文理转遒，成殊不易。”",
                    "zhushu": "《中兴书》曰：“万才器俊秀，善自衒曜，故致有时誉。兼善属文，能谈论，时人称之。”"
                },
                {
                    "paragraph": "王长史云：“江思悛思怀所通，不翅儒域。”",
                    "zhushu": "徐广《晋纪》曰：“江惇字思悛。陈留人，仆射虨弟也。性笃学，手不释书。博览坟典，儒道兼综。征聘无所就。年四十九而卒。”"
                },
                {
                    "paragraph": "许𤣥度送母始出都，人问刘尹：“玄度定称所闻不？”刘曰：“才情过于所闻。”",
                    "zhushu": "《许氏谱》曰：“玄度母，华轶女也。”按询集，询出都迎姉，于路赋诗。《续晋阳秋》亦然。而此言送母，疑缪矣。"
                },
                {
                    "paragraph": "阮光禄云：“王家有三年少：右军、安期、长豫。”",
                    "zhushu": "阮𥙿、王悦、安期、王应并巳见。"
                },
                {
                    "paragraph": "谢公道豫章：“若遇七贤，必自把臂入林。”",
                    "zhushu": "《江左名士传》曰：“鲲通简有识，不修威仪，好迹逸而心整，形浊而言清，居身若秽，动不累高。隣家有女，尝往挑之。女方织，以梭投，折其两齿。既归，傲然长啸曰：‘犹不废我啸歌。’”其不事形骸如此。"
                },
                {
                    "paragraph": "王长史叹林公：“寻微之功，不减辅嗣。”",
                    "zhushu": "《支遁别传》曰：“遁神心警悟清识。玄远尝至京师，王仲祖称其造微之功不异王弼。”"
                },
                {
                    "paragraph": "殷渊源在墓所㡬十年，于时朝野以拟管葛，起不起，以卜江左兴亡。",
                    "zhushu": "《续晋阳秋》曰：“时穆帝幼冲，母后临朝，简文亲贤民望，任登宰辅。桓温有平蜀洛之勋，擅强西陜，帝自料文弱，无以抗之。陈郡殷浩素有盛名，时论比之管、葛，故征浩为扬州。温知意在抗，已，甚忿焉。”"
                },
                {
                    "paragraph": "殷中军道右军：“清鉴贵要。”",
                    "zhushu": "《晋安帝纪》曰：“羲之风骨清举也。”"
                },
                {
                    "paragraph": "谢太傅为桓公司马，",
                    "zhushu": "《续晋阳秋》曰：“初，安优游山水，以敷文析理自娱。桓温在西蕃，钦其盛名，讽朝廷请为司马。以世道未夷，志存匡济，年四十，起家应务也。”"
                },
                {
                    "paragraph": "桓诣谢，值谢梳头，遽取衣帻，桓公云：“何烦此？”因下共语至暝。既去，谓左右曰：“颇曾见如此人不？”",
                    "zhushu": ""
                },
                {
                    "paragraph": "谢公作宣武司马，属门生数十人于田曹中郎赵悦子。",
                    "zhushu": "伏淊《大司马寮属名》曰：“悦字悦子，下邳人。历大司马、㕘军、左卫将军。”"
                },
                {
                    "paragraph": "悦子以告宣武，宣武云：“且为用半。”赵俄而悉用之，曰：“昔安石在东山，搢绅敦逼，恐不豫人事。况今自乡选，反违之邪？”",
                    "zhushu": ""
                },
                {
                    "paragraph": "桓宣武表云：“谢尚神怀挺率，少致民誉。”",
                    "zhushu": "《温集》载其《平洛表》曰：“今中州既平，宜时绥定。镇西将军、豫州刺史尚，神懐挺率，少致人誉，是以入賛百揆，出蕃方司。宜进据洛阳，抚宁黎庶。谓可本官都督司州诸军事。”"
                },
                {
                    "paragraph": "世目谢尚为“令达”。《阮遥集》云：“清畼似达。”或云：“尚自然令上。”",
                    "zhushu": "《晋阳秋》曰：“尚率易挺达，超悟令上也。”"
                },
                {
                    "paragraph": "桓大司马病，谢公往省病，从东门入。",
                    "zhushu": "温时在姑孰。"
                },
                {
                    "paragraph": "桓公遥望，叹曰：“吾门中久不见如此人。”",
                    "zhushu": ""
                },
                {
                    "paragraph": "简文目敬豫为“朗豫”。",
                    "zhushu": "王恬已见。《文字志》曰：“恬识理明贵，为后进冠冕也。”"
                },
                {
                    "paragraph": "孙兴公为庾公叅军，共游白石山，卫君长在坐。",
                    "zhushu": "《卫氏谱》曰：“永字君长，成阳人。位至左军长史。”"
                },
                {
                    "paragraph": "孙曰：“此子神情都不关山水，而能作文。”庾公曰：“卫风韵虽不及卿诸人，倾倒处亦不近。”孙遂沐浴此言。",
                    "zhushu": ""
                },
                {
                    "paragraph": "王右军目陈玄伯：“垒块有正骨”。",
                    "zhushu": "陈泰巳见。"
                },
                {
                    "paragraph": "王长史云：“刘尹知我，胜我自知。”",
                    "zhushu": "《蒙别传》曰：“蒙与沛国刘惔齐名，时人以蒙比袁曜卿，惔比荀奉倩，而共交友，甚相知赏也。”"
                },
                {
                    "paragraph": "王、刘听林公讲，王语刘曰：“向高坐者，故是凶物。”复更听，王又曰：“自是钵釪后王何人也。”",
                    "zhushu": "《高逸沙门传》曰：“王蒙恒寻遁遇祗洹寺中讲，正在高坐上，每举尘尾，常领数百言，而情理俱畼。预坐百余人，皆结舌注耳。蒙云：‘听讲众僧向高坐者，是钵釪后王何人也？’”"
                },
                {
                    "paragraph": "许玄度言：“琴赋所谓非至精者，不能与之析理，刘尹其人。非渊静者，不能与之闲止，简文其人。”",
                    "zhushu": "稽叔夜琴，赋也。刘惔真长，丹阳尹。"
                },
                {
                    "paragraph": "魏隐兄弟少有学义，",
                    "zhushu": "《魏氏谱》曰：“隐字安时，会稽上虞人，历义兴太守、御史中丞。弟逷，黄门郎。”"
                },
                {
                    "paragraph": "总角诣谢奉。奉与语，大说之，曰：“大宗虽衰，魏氏已复有人。”",
                    "zhushu": ""
                },
                {
                    "paragraph": "简文云：“渊源语不超诣简至，然经纶思寻处，故有局陈。”初，法汰北来，未知名，",
                    "zhushu": "《车频秦书》曰：“释道安为慕容晋所掠，欲投襄阳。行至新野，集众议曰：‘今遭凶年，不依国主，则法事难举。’乃分僧众，使笁法汰诣扬州，曰：‘彼多君子，上胜可投。’法汰遂渡江，至扬土焉。”"
                },
                {
                    "paragraph": "王领军供养之，",
                    "zhushu": "《中兴书》曰：“王洽字敬和，丞相导第三子。累迁吴郡内史，为士民所懐，征拜中领军，寻加中书令，不拜，年二十六而卒。”"
                },
                {
                    "paragraph": "每与周旋行来，往名胜许，辄与俱，不得汰，便停车不行，因此名遂重。",
                    "zhushu": "《名德沙门题目》曰：“法汰高亮开达。孙绰为汰賛曰：‘凄风拂林，明泉映壑。爽爽法汰，校德无怍。事外萧洒，神内恢廓。实从前起，名随后跃。’”《泰元起居注》曰：“法汰以十年卒。烈宗诏曰：‘法汰师丧逝，哀痛伤懐，可赠钱十万。’”"
                },
                {
                    "paragraph": "王长史与大司马书，道渊源识致安处，足副时谈。",
                    "zhushu": ""
                },
                {
                    "paragraph": "谢公云：“刘尹语审细。”",
                    "zhushu": "孙绰为惔谏叙曰：“神犹渊镜，言必珠玉。”"
                },
                {
                    "paragraph": "桓公语嘉宾：“阿源有德有言，向使作令仆，足以仪刑百揆，朝廷用违其才耳。”",
                    "zhushu": "嘉宾，郄超小字也。阿源，殷浩也。"
                },
                {
                    "paragraph": "简文语嘉宾：“刘尹语末后亦小异，回复其言，亦乃无过。”",
                    "zhushu": ""
                },
                {
                    "paragraph": "孙兴公、许𤣥度共在白楼亭，",
                    "zhushu": "《会稽记》曰：“亭在山阴，临流映壑也。”"
                },
                {
                    "paragraph": "共商略先往名达，林公既非所关，听讫云：“二贤故自有才情。”",
                    "zhushu": ""
                },
                {
                    "paragraph": "王右军道东阳：“我家阿林，章清太出。”",
                    "zhushu": "林应为临《王氏谱》曰：“临之，字仲产，琅邪人，仆射彪之子。仕至东阳太守。”"
                },
                {
                    "paragraph": "王长史与刘尹书，道渊源：“触事长易”。",
                    "zhushu": ""
                },
                {
                    "paragraph": "谢中郎云：“王修载乐托之性，出自门风。”",
                    "zhushu": "《王氏谱》曰：“耆之，字修载，琅邪人，荆州刺史廙第三子。历中书郎、鄱阳太守、给事中。”"
                },
                {
                    "paragraph": "林公云：“王敬仁是超悟人。”",
                    "zhushu": "《文字志》曰：“修之少有秀令之称。”"
                },
                {
                    "paragraph": "刘尹先推谢镇西，谢后雅重刘，曰：“昔尝北面。”",
                    "zhushu": "按：谢尚年长于惔，神颕夙彰，而曰北面于刘，非可信。"
                },
                {
                    "paragraph": "谢太傅称王修龄曰：“司州可与林泽游。”",
                    "zhushu": "《王胡之别传》曰：“胡之常遗世务，以高尚为情，与谢安相善也。”"
                },
                {
                    "paragraph": "谚曰：“扬州独步王文度，后来出人郗嘉宾。”",
                    "zhushu": "《续晋阳秋》曰：“超少有才气，越世负俗，不循常检，时人为一代盛誉者，语曰：‘大才槃槃谢家安，江东独步王文度，盛德日新郗嘉宾。’”其语小异，故详录焉。"
                },
                {
                    "paragraph": "人问王长史江𨞹兄弟群从，王答曰：“诸江皆复足自生活。”",
                    "zhushu": "𨞹及弟淳、从，灌，并有德行，知名于世。"
                },
                {
                    "paragraph": "谢太傅道安北：见之乃不使人厌，然出户去不复使人思。",
                    "zhushu": "安北王坦之也。《续晋阳秋》曰：“谢安初擕幼稚同好，养志海濵，襟情超畼，尤好声律，然抑之以礼，在哀能至。弟万之丧，不听𢇁竹者将十年。及辅政，而修室第园馆，丽车服，虽朞功之惨，不废妓乐。王坦之因苦谏焉。”按谢公葢以王坦之好直言，故不思尔。"
                },
                {
                    "paragraph": "谢公云：“司州造胜遍决。”",
                    "zhushu": "宋明帝《文章志》曰：“胡之性简，好达玄言也。”"
                },
                {
                    "paragraph": "刘尹云：“见何次道饮酒，使人欲倾家酿。”",
                    "zhushu": "充饮酒能温克。"
                },
                {
                    "paragraph": "谢太傅语真长：“阿龄于此事，故欲太厉。”",
                    "zhushu": "修龄，王胡之小字也。"
                },
                {
                    "paragraph": "刘曰：“亦名士之高操者。”",
                    "zhushu": "《胡之别传》曰：“胡之治身清约，以风操自居。”"
                },
                {
                    "paragraph": "王子猷说：“世目士少为朗，我家亦以为彻朗。”",
                    "zhushu": "《晋诸公賛》曰：“祖约少有清称。”"
                },
                {
                    "paragraph": "谢公云：“长史语甚不多，可谓有令音。”",
                    "zhushu": "《王蒙别传》曰：“蒙性和畼，能清言，谈道贵理中，简而有会。商略古贤显默之际，辞旨劭令，往往有高致。”"
                },
                {
                    "paragraph": "谢镇西道敬仁：“文学镞镞，无能不新。”",
                    "zhushu": "《语林》曰：“敬仁有异才，时贤皆重之。王右军在郡迎敬仁，叔仁辄同车，常恶其迟。后以马迎敬仁，虽复风雨，亦不以车也。”"
                },
                {
                    "paragraph": "刘尹道江道群：“不能言而能不言。”",
                    "zhushu": "江灌巳见。"
                },
                {
                    "paragraph": "林公云：“见司州警悟交至，使人不得住，亦终日忘疲。”",
                    "zhushu": "《王胡之别传》曰：“胡之少有风尚，才器率举，有秀悟之称。”"
                },
                {
                    "paragraph": "世称“苟子秀出，阿兴清和”。",
                    "zhushu": "苟子巳见阿兴王蕴小字。"
                },
                {
                    "paragraph": "简文云：“刘尹茗柯有实理。”",
                    "zhushu": "柯一作打，又作仃，又作打。"
                },
                {
                    "paragraph": "谢胡儿作著作郎，尝作王堪传，",
                    "zhushu": "《晋诸公賛》曰：“堪字世胄，东平寿张人。少以高亮义正称，为尚书左丞，有准绳操。为石勒所害，赠太尉。”"
                },
                {
                    "paragraph": "不谙堪是何似人，咨谢公。谢公答曰：“世胄亦被遇。”堪，烈之子。",
                    "zhushu": "《晋诸公賛》曰：“烈字阳秀，蚤知名，魏朝为治书御史。”"
                },
                {
                    "paragraph": "阮千里姨兄弟，潘安仁中外。安仁诗所谓“子亲伊姑，我父唯舅”，是许允壻。",
                    "zhushu": "《岳集》曰：“堪为成都王军司马，岳送至北邙别，作诗曰：‘微微发肤，受之父母。峩峩王侯，中外之首。子亲伊姑，我父唯舅。’”"
                },
                {
                    "paragraph": "谢太傅重邓仆射，常言：“天地无知，使伯道无儿。”",
                    "zhushu": "《晋阳秋》曰：“邓攸既弃子，遂无复继嗣，为有识伤惜。”"
                },
                {
                    "paragraph": "谢公与王右军书曰：“敬和栖托，好佳。”",
                    "zhushu": "《中兴书》曰：“洽于公子中最知名。与颕川荀羡俱有美称。”"
                },
                {
                    "paragraph": "吴四姓旧目云：“张文、朱武、陆忠、顾厚。”",
                    "zhushu": "《吴录士林》曰：“吴郡有顾、陆、朱、张为四姓。三国之间，四姓盛焉。”"
                },
                {
                    "paragraph": "谢公语王孝伯：“君家蓝田，举体无常人事。”",
                    "zhushu": "按：述虽简，而性不宽裕，投火怒蝇，方之未甚。若非太传，虚相褒饰，则世说谬设斯语也。"
                },
                {
                    "paragraph": "许掾尝诣简文，尔夜风恬月朗，乃共作曲室中语。襟情之咏，偏是许之所长，辞寄清婉，有逾平日。简文虽契素，此遇尤相咨嗟，不觉造䣛共义手语，达于将旦。既而曰：“玄度才情，故未易多有许。”",
                    "zhushu": "《续晋阳秋》曰：“询能言理，曾出都迎姉简文皇帝，刘真长说其情旨及襟懐之咏，每造䣛赏对，夜以系日。”"
                },
                {
                    "paragraph": "殷允出西，郗超与袁虎书云：“子思求良朋，托好足下，勿以开美求之。”",
                    "zhushu": "《中兴书》曰：“允字子思，陈郡人。太常康弟六子。恭素谦退，有儒者之风。历吏部尚书。”"
                },
                {
                    "paragraph": "世目袁为“开美”，故子敬诗曰：“袁生开美度。”",
                    "zhushu": ""
                },
                {
                    "paragraph": "谢车骑问谢公：“真长性至峭，何足乃重？”答曰：“是不见耳，阿见子敬，尚使人不能巳。”",
                    "zhushu": "《语林》曰：“羊驎因酒醉，抚谢左军谓太傅曰：‘此家讵复后镇西？’太傅曰：‘汝阿见子敬，便沭浴为论兄軰？’”推此言意则安，以玄不见真长，故不重耳。见子敬尚重之，况真长乎？"
                },
                {
                    "paragraph": "谢公领中书监，王东亭有事，应同上省。王后至，坐促，王、谢虽不通，太傅犹敛䣛容之。",
                    "zhushu": "王、谢不通事，别见。"
                },
                {
                    "paragraph": "王神意闲畼，谢公倾目。还谓刘夫人曰：“向见阿瓜，故自未易有，",
                    "zhushu": "按王询小字法护，而此言阿瓜，未为可解。傥小名有两耳。"
                },
                {
                    "paragraph": "虽不相闗，正是使人不能巳巳。”",
                    "zhushu": ""
                },
                {
                    "paragraph": "王子敬语谢公：“公故萧洒。”谢曰：“身不萧洒，君道身最得，身正自调畼。”",
                    "zhushu": "《续晋阳秋》曰：“安弘雅有气，风神调畼也。”"
                },
                {
                    "paragraph": "谢车骑初见王文度，曰：“见文度，虽萧洒相遇，其复愔愔竟夕。”",
                    "zhushu": ""
                },
                {
                    "paragraph": "范豫章谓王荆州：“",
                    "zhushu": "范𡩋、王忱并巳见。"
                },
                {
                    "paragraph": "卿风流俊望，真后来之秀。”王曰：“不有此舅，焉有此甥。”",
                    "zhushu": ""
                },
                {
                    "paragraph": "子敬与子猷书，道：“兄伯萧索寡会，遇酒则酣畼忘反，乃自可矜。”",
                    "zhushu": ""
                },
                {
                    "paragraph": "张天锡世雄凉州，以力弱诣京师，虽远方殊类，亦边人之桀也。",
                    "zhushu": "天锡巳见。"
                },
                {
                    "paragraph": "闻皇京多才，钦羡弥至，犹在渚住，司马著作往诣之，",
                    "zhushu": "未详。"
                },
                {
                    "paragraph": "言容鄙陋，无可观听。天锡心甚悔来，以遐外可以自固。王弥有俊才美誉，当时闻而造焉。",
                    "zhushu": "《续晋阳秋》曰：“珉风情秀发，才辞富赡。”"
                },
                {
                    "paragraph": "既至，天锡见其风神清令，言话如流，陈说古今，无不贯悉。又谙人物氏族中来，皆有证据，天锡讶服。",
                    "zhushu": ""
                },
                {
                    "paragraph": "王恭始与王建武甚有情，后遇袁悦之间，遂致疑隟。",
                    "zhushu": "《晋安帝纪》曰：“初，忱与族子恭少相善，齐声见称。及并登朝，俱为主相所待，内外始有不咸之论。恭独深忧之，乃告忱曰：‘悠悠之论，颇有异同，当由骠骑简于朝觐故也。将无从容切言之邪？若主相谐睦，吾徒得戮力明时，复何忧哉！’忱以为然，而虑弗见令，乃令袁悦具言之。悦每欲间恭，乃于王坐责让恭曰：‘卿何妄生同异，疑误朝野。’其言切厉。恭虽惋怅，谓忱为搆巳也。忱虽心不负恭，而无以自亮，于是情好大离，而怨隟成矣。”"
                },
                {
                    "paragraph": "然每至兴会，故有相思。时恭尝行散至京口射堂，于时清露晨流，新桐初引，恭目之曰：王大故自濯濯。",
                    "zhushu": ""
                },
                {
                    "paragraph": "司马太傅为二王目曰：“孝伯亭亭直上，阿大罗罗清疏。”",
                    "zhushu": "恭，正亮沈烈；忱，通朗诞放。"
                },
                {
                    "paragraph": "王恭有清辞简旨，能叙说，而读书少，颇有重出。",
                    "zhushu": "《中兴书》曰：“恭虽才不多，而清辩过人。”"
                },
                {
                    "paragraph": "有人道孝伯常有新意，不觉为烦。",
                    "zhushu": ""
                },
                {
                    "paragraph": "殷仲堪丧后，桓玄问仲文：“卿家仲堪，定是何似人？”仲文曰：“虽不能休明一世，足以映彻九泉。”",
                    "zhushu": "《续晋阳秋》曰：“仲堪、仲文之从兄也。少有美誉。”"
                }
            ]
        },
        {
            "name": "品藻第九",
            "paragraphs": [
                {
                    "paragraph": "品藻第九",
                    "type": 1
                },
                {
                    "paragraph": "汝南陈仲举、颍川李元礼二人，共论其功德，不能定先后。蔡伯喈",
                    "zhushu": "《续汉书》曰：“蔡伯喈，陈留圉人。通达有俊才，博学善属文，侮蓺术数，无不精综。仕至左中郎将，为王允所诛。”"
                },
                {
                    "paragraph": "评之曰：“陈仲举强于犯上，李元礼严于摄下，犯上难，摄下易。",
                    "zhushu": "张璠《汉纪》曰：“时人为之语曰：‘不畏强御陈仲举，天下模楷李元礼。’”"
                },
                {
                    "paragraph": "仲举遂在三君之下，",
                    "zhushu": "谢沉《汉书》曰：“三君者，一时之所贵也。窦武、刘叔、陈蕃，少有高操，海内尊而称之，故得因以为目。”"
                },
                {
                    "paragraph": "元礼居八俊之上。”",
                    "zhushu": "薛莹《汉书》曰：“李膺、王畼、荀绲、朱寓、魏朗、刘佑、杜楷、赵典为八俊。”《英雄记》曰：“先是张俭等相与作衣冠糺弹，弹中人相调，言我弹中，诚有八俊、八乂，犹古之八元、八凯也。”《谢沉书》曰：“俊者，卓出之名也。”姚信《士纬》曰：“陈仲举体气高烈，有王臣之节。李元礼忠壮正直，有社稷之能，海内论之未决。蔡伯喈抑一言以变之，疑论乃定也。”"
                },
                {
                    "paragraph": "庞士元至吴，吴人并友之，《",
                    "zhushu": "蜀志》曰：“周瑜领南郡，士元为功曹。瑜卒，士元送丧至吴，吴人多闻其名。及当还西，并会闾门，与士元言。”"
                },
                {
                    "paragraph": "见陆绩、《",
                    "zhushu": "文士传》曰：“绩字公纪，幼有俊朗才数，博学多通。厐士元年长于绩，共为交友。仕至郁林太守。自知亡日，年三十二而卒。”"
                },
                {
                    "paragraph": "顾劭、全琮，",
                    "zhushu": "环济《吴纪》曰：“琮字子黄，吴郡钱塘人。有德行，义槩为大司马。”"
                },
                {
                    "paragraph": "而为之目曰：“陆子所谓驽马有逸足之用，顾子所谓驽牛可以负重致远。”或问：“如所自，陆为胜邪？”曰：“驽马虽精速，能致一人耳。驽牛一日行百里，所致岂一人哉？”吴人无以难。全子好声名，似汝南樊子昭。",
                    "zhushu": "蒋济《万机论》曰：“许子将褒贬不平，以拔樊子昭而抑许文休。刘晔难曰：‘子昭拔自贾竖，年至七十，𨓆能守静，进不苟竞？’济答曰：‘子昭诚自幼至长，容貌完洁，然观其挿齿牙，树颊颏，吐唇吻，自非文休之敌。’”"
                },
                {
                    "paragraph": "顾劭尝与庞士元宿语，问曰：“闻子名知人，吾与足下孰愈？”曰：“陶冶世俗，与时浮沉，吾不如子；",
                    "zhushu": "《吴志》曰：“劭好乐人伦，自州郡庶㡬及四方人事，往来相见，或讽议而去，或结友而别，风声流闻，远近称之。”"
                },
                {
                    "paragraph": "论王霸之余策，览倚仗之要害，吾似有一日之长。”劭亦安其言。",
                    "zhushu": "《吴录》曰：“劭安其言，更亲之。”"
                },
                {
                    "paragraph": "诸葛瑾弟亮及从弟诞，",
                    "zhushu": "《吴书》曰：“瑾字子瑜，其先葛氏，琅邪诸县人，后徙阳都。阳都先有姓葛者，时人谓诸葛，因为氏。瑾少以至孝称，累迁豫州牧，六十八卒。”《魏志》曰：“诞字公休，为吏部郎。人有所属托，辄显其言而亟用之。后有当不，则公议其得失以为褒贬。自是群寮莫不慎其所举。累迁扬州刺史、镇东将军、司空，谋逆，伏诛。”"
                },
                {
                    "paragraph": "并有盛名，各在一国，于时以为蜀得其龙，吴得其虎，魏得其狗。诞在魏，与夏侯玄齐名；瑾在吴，吴朝服其弘量。",
                    "zhushu": "《吴书》曰：“瑾避乱渡江，大皇帝取为长史，遣使蜀，但与弟亮公会相见，反无私面，而又有容貌思度，时人服其弘量。”"
                },
                {
                    "paragraph": "司马文王问武陔：“陈玄伯何如其父司空？”陔曰：“通雅博畼，能以天下声教为己任者，不如也；明练简至，立功立事，过之。”",
                    "zhushu": "《魏志》曰：“陔与泰善，故文王问之。”"
                },
                {
                    "paragraph": "正始中，人士比论，以五荀方五陈：荀淑方陈寔，荀靖方陈谌，",
                    "zhushu": "《逸士传》曰：“靖字叔慈，颍川人。有俊才，以孝著名。兄弟八人，号八龙。隐身修学，动止合礼。弟爽，亦有才学，显名当世。或问汝南许章爽与靖敦贤，章曰：‘二人皆玉也。’慈明外朗，叔慈内润。太尉辟不就。年五十终，时人惜之，号玄行先生。”"
                },
                {
                    "paragraph": "荀爽方陈纪，荀彧方陈群，",
                    "zhushu": "《典略》曰：“彧字文若，颍川人，为汉侍中，守尚书令。彧为人英伟，折节待士，坐不累席。其在台阁间，不以私欲挠意。年五十薨，谥曰敬侯。以其名德高，追赠太尉。”"
                },
                {
                    "paragraph": "荀顗方陈泰。",
                    "zhushu": "《晋诸公賛》曰：“顗字景倩，彧之子。　礼立德，思义温雅，加深识国体，累迁光禄大夫。晋受禅，封临淮公，典朝仪，刋正国式，为一代之制。转太尉，为台辅，德望清重，留心礼教。卒，谥康公。”"
                },
                {
                    "paragraph": "又以八裴方八王：裴徽方王祥，裴楷方王夷甫，裴康方王绥，",
                    "zhushu": "《晋百官名》曰：“康字仲豫，徽之子。”《晋诸公賛》曰：“康有弘量，历太子左率。”"
                },
                {
                    "paragraph": "裴绰方王澄，",
                    "zhushu": "《王朝目录》曰：“绰字仲舒，楷弟也，名亚于楷。历中书黄门侍郎。”"
                },
                {
                    "paragraph": "裴瓉方王敦，",
                    "zhushu": "《晋诸公賛》曰：“瓉字国寳，楷之子。才气爽俊，终中书郎。”"
                },
                {
                    "paragraph": "裴遐方王导，裴頠方王戎，裴邈方王玄。",
                    "zhushu": ""
                },
                {
                    "paragraph": "冀州剌史杨淮二子乔与髦，俱总角为成器。淮与裴頠、乐广友善，遣见之。頠性𢎞方，爱乔之有高韵，谓淮曰：“乔当及卿，髦小减也。”广性清淳，爱髦之有神检，谓淮曰：“乔自及卿，然髦尤精出。”淮笑曰：“我二儿之优劣，乃裴、乐之优劣。”论者评之，以为乔虽高韵，而检不匝；乐言为得，然并为后出之俊。",
                    "zhushu": "荀绰《冀州记》曰：“乔字国彦，爽朗有远意；髦字士彦，清平有贵识。并为后出之。俊为裴頠、乐广所重。”《晋诸公賛》曰：“乔似淮而疏，皆为二千石。髦为石勒所害。”"
                },
                {
                    "paragraph": "刘令言始入洛，",
                    "zhushu": "《刘氏谱》曰：“纳字令言，彭城丛亭人。祖瑾，乐安长。父甝，魏洛阳令。纳历司隶校尉。”"
                },
                {
                    "paragraph": "见诸名士而叹曰：“王夷甫太解明，乐彦辅我所敬，张茂先我所不解，周𢎞武巧于用短，",
                    "zhushu": "王隐《晋书》曰：“周恢字𢎞武，汝南人。祖斐，永宁少府。父隆，州从事。恢仕至秦相，秩中二千石。”"
                },
                {
                    "paragraph": "杜方叔拙于用长。”",
                    "zhushu": "《晋诸公賛》曰：“杜育字方叔，襄城邓陵人，杜袭孙也。育㓜便岐嶷，号神童。及长，美风姿，有才藻，时人号曰杜圣。累迁国子祭酒，洛阳将，没，为贼所杀。”"
                },
                {
                    "paragraph": "王夷甫云：“闾丘冲",
                    "zhushu": "荀绰《兖州记》曰：“冲字宾卿，高平人，家世二千石。冲清平有鉴识，博学有文义，累迁太傅长史。虽不能立功葢世，然闻义不惑。当世莅事，务于平允，操持文案，必引经诰，饰以文采，未尝有滞。性尤通达，不矜不假。好音乐，侍婢在侧，不释弦管。出入乘四望车，居之甚夷，不能亏损恭素之行，淡然肆其心志。论者不以为侈，不以为僣，至于白首，而清名令望不渝于始。为光禄勋，京邑未溃，乘车出，为贼所害，时人皆痛惜之。”"
                },
                {
                    "paragraph": "优于满奋、郝隆，",
                    "zhushu": "《晋诸公賛》曰：“隆字弘始，高平人。为人通亮清识。为吏部郎、杨州剌史。齐王冏起义，隆应檄稽留，为叅军王𨗉所杀。”"
                },
                {
                    "paragraph": "此三人并是高才，冲最先达。”",
                    "zhushu": "《兖州记》曰：“于时高平人士偶盛，满奋、郝隆达在冲前，名位巳显，而刘寳、王夷甫犹以冲之虚贵，足先二人。”"
                },
                {
                    "paragraph": "王夷甫以王东海比乐令，",
                    "zhushu": "《江左名士传》曰：“承言理辩物，但明其旨要，不为辞费，有识伏其约而能通。太尉王夷甫，一世龙门，见而雅重之，以比南阳乐广。”"
                },
                {
                    "paragraph": "故王中郎作碑云：“当时标榜，为乐广之俪。”",
                    "zhushu": ""
                },
                {
                    "paragraph": "庾中郎与王平子鴈行。",
                    "zhushu": "《晋阳秋》曰：“初，王澄有通朗称，而轻薄无行。兄夷甫有盛名，时人许以人伦鉴识。常为天下士目曰：‘阿平第一，子嵩第二，处仲第三。’敳以澄、敦莫巳若也。及澄丧敦败，敳世誉如初。”"
                },
                {
                    "paragraph": "王大将军在西朝时，见周侯辄扇障面不得住。",
                    "zhushu": "敦性强梁，自少及长，季伦斩妓，曽无异色。若斯徼狠，岂惮于周顗乎？此言不然也。"
                },
                {
                    "paragraph": "后度江左，不能复尔。王叹曰：“不知我进，伯仁𨓆？”",
                    "zhushu": "沈约《晋书》曰：“周顗，王敦素惮之，见辄面热，虽复腊月，亦扇面不休，其惮如此。”"
                },
                {
                    "paragraph": "会稽虞𩦎，元皇时与桓宣武同侠，其人有才理胜望。",
                    "zhushu": "《虞光禄传》曰：“𩦎字思行，会稽余姚人，虞翻曾孙，右光禄潭兄子也。虽机𠏉不及潭，而至行过之。历吏部郎，吴兴守，征为金紫光禄大夫，卒。”"
                },
                {
                    "paragraph": "王丞相尝谓𩦎曰：“孔愉有公才而无公望，丁潭有公望而无公才，",
                    "zhushu": "愉巳见《会稽后贤记》曰：“潭字世康，山阴人，吴司徒固曾孙也。沈婉有雅望，少与孔愉齐名，仕至光禄大夫。”《晋阳秋》曰：“孔敬康、丁世康、张伟康俱著名，时谓会稽三康。伟康名茂，尝梦得大象，以问万雅。雅曰：‘君当为大郡，而不善也。象，大兽也，取其音狩，故为大郡。然象以齿丧身。’后为吴郡，果为沈充所杀。”"
                },
                {
                    "paragraph": "兼之者其在卿乎！”𩦎未达而丧。《",
                    "zhushu": "虞光禄传》曰：“𩦎未登台鼎，时论称屈。”"
                },
                {
                    "paragraph": "明帝问周伯仁：“卿自谓何如郗鉴？”周曰：“鉴方臣如有功夫。”复问郗，郗曰：“周顗比臣有国士门风。”",
                    "zhushu": "邓粲《晋纪》曰：“伯仁清正嶷然，以德望称之。”"
                },
                {
                    "paragraph": "王大将军下，庾公问：“闻卿有四友，何者是？”答曰：“君家中郎、我家太尉、阿平、胡母彦国，",
                    "zhushu": "《八王故事》曰：“胡母辅之，少有雅俗鉴识，与王澄、庾敳、王敦、王夷甫为四友，今故答也。”"
                },
                {
                    "paragraph": "阿平故当最劣。”庾曰：“似未肯劣。”庾又问：“何者居其右？”王曰：“自有人。”又问：“何者是？”王曰：“噫，其自有公论。”左右蹑公，公乃止。",
                    "zhushu": "敦自谓右者，在巳也。"
                },
                {
                    "paragraph": "人问丞相：“周侯何如和峤？”答曰：“长舆嵯蘖。”",
                    "zhushu": "虞预《晋书》曰：“峤厚自封植，嶷然不群。”"
                },
                {
                    "paragraph": "明帝问谢鲲：“君自谓何如庾亮？”答曰：“端委庙堂，使百僚准，则臣不如亮；一丘一壑，自谓过之。”",
                    "zhushu": "《晋阳秋》曰：“鲲随王敦下入朝，见太子于东宫，语及夕，太子从容问鲲曰：‘论者以君方庾亮，自谓孰愈？’对曰：‘宗庙之美，百官之富，臣不如亮；纵意丘壑，自谓过之。’”邓粲《晋纪》曰：“鲲与王澄之徒，慕竹林诸人，散首披发，裸𥘵箕踞，谓之八达。故隣家之女，折其两齿。世为谣曰：‘任达不巳，幼舆折齿。’鲲有胜情，远槩为朝廷之望。故时以庾亮方焉。”"
                },
                {
                    "paragraph": "王丞相二弟不过江，曰颍，曰敝。时论以颍比邓伯道，敝比温忠武，议郎祭酒者也。",
                    "zhushu": "《王氏谱》曰：“颍字茂英，位至议郎，年二十卒。敝字茂平，丞相祭酒，不就，袭爵堂邑公，年二十有二而卒。”"
                },
                {
                    "paragraph": "明帝问周侯：“论者以卿比郗鉴，云何？”周曰：“陛下不须牵顗比。”",
                    "zhushu": "按：顗死弥年，明帝乃即位，《世说》此言妄矣。"
                },
                {
                    "paragraph": "王丞相云：“顷下论以我比安期、千里，亦推此二人，唯共推太尉，此君特秀。”",
                    "zhushu": "《晋诸公賛》曰：“夷甫性矜峻，少为同志所推。”"
                },
                {
                    "paragraph": "宋祎曾为王大将军妾，后属谢镇西，镇西问祎：“我何如王？”答曰：“王比使君，田舍、贵人耳。”镇西妖冶故也。",
                    "zhushu": "未详。宋祎。"
                },
                {
                    "paragraph": "明帝问周伯仁：“卿自谓何如庾元规？”对曰：“萧条方外，亮不如臣；从容廊庙，臣不如亮。”",
                    "zhushu": "按：诸书皆以谢鲲比亮，不闻周顗。"
                },
                {
                    "paragraph": "王丞相辟王蓝田为掾，庾公问丞相：蓝田何似？王曰：真独简贵，不减父祖，然旷澹处，故当不如尔。",
                    "zhushu": "王述狷隘故也。"
                },
                {
                    "paragraph": "卞望之云：“郗公体中有三反：方于事上，好下佞巳，一反；治身清贞，大修计校，二反；自好读书，憎人学问，三反。”",
                    "zhushu": "按：太尉刘寔论王肃，方于事上，好下佞巳，性嗜荣贵，不求苟合，治身不秽，尤惜财物。王、郗志性，傥亦同乎？"
                },
                {
                    "paragraph": "世论温太真是过江第二流之高者。时名辈共说人物，第一将尽之间，温常失色。",
                    "zhushu": "《温氏谱序》曰：“晋大夫却至封于温，子孙因氏，居太原祁县，为郡著姓。”"
                },
                {
                    "paragraph": "王丞相云：“见谢仁祖，恒令人得上。与何次道语，唯举手指地曰：‘正自尔馨。’”",
                    "zhushu": "前篇及诸书皆云王公重何充，谓必代巳相，而此章以手指地，意如轻诋，或清言析理，何不逮谢故邪。"
                },
                {
                    "paragraph": "何次道为宰相，人有讥其信任不得其人。",
                    "zhushu": "《晋阳秋》曰：“充所暱庸杂，以此损名。”"
                },
                {
                    "paragraph": "阮思旷慨然曰：“次道自不至此，但布衣超居宰相之位，可恨唯此一条而巳。”《",
                    "zhushu": "语林》曰：“阮光禄闻何次道为宰相，叹曰：‘我当何处生活？’”此则阮未许何为鼎辅，二说便相符也。"
                },
                {
                    "paragraph": "王右军少时，丞相云：“逸少何缘复减万安邪？”",
                    "zhushu": "刘绥巳见。"
                },
                {
                    "paragraph": "郗司空家有伧奴，知及文章，事事有意。王右军向刘尹称之，刘问：“何如方回？”",
                    "zhushu": "《郗愔别传》曰：“愔字方回，高平金乡人，太宰鉴长子也。渊靖纯素，无执无竞，简私暱，罕交游。历会稽内史，侍中、司徒。”"
                },
                {
                    "paragraph": "王曰：“此正小人有意向耳，何得便比方回？”刘曰：“若不如方回，故是常奴耳。”",
                    "zhushu": ""
                },
                {
                    "paragraph": "时人道阮思旷：“骨气不及右军，简秀不如真长，韶润不如仲祖，思致不如渊源，而兼有诸人之美。”",
                    "zhushu": "《中兴书》曰：“𥙿以人不须广学，正应以礼让为先，故终日颓然，无所修综，而物自宗之。”"
                },
                {
                    "paragraph": "简文云：“何平叔巧累于理，嵇叔夜俊伤其道。”",
                    "zhushu": "理本真率，巧则乖其致；道唯虚澹，俊则违其宗。所以二子不免也。"
                },
                {
                    "paragraph": "时人共论晋武帝出齐王之与立惠帝，其失孰多，",
                    "zhushu": "《晋阳秋》曰：“齐王攸，字大猷，文帝第二子。孝敬忠肃，清和平允，亲贤下士，仁惠好施，能属文，善尺牍。初，荀朂、冯紞为武帝亲幸，攸恶朂之佞，朂惧攸或嗣立，必诛巳。且攸甚得众心，朝贤景附。会帝有疾，攸及皇太子入问讯，朝士皆属目于攸，而不在太子。至是，朂从容曰：‘陛下万年后，太子不得立也。’帝曰：‘何故？’朂曰：‘百寮内外皆归心于齐王太子安得立乎！陛下试诏齐王归国必举朝会之不可。若然则臣言征矣。’侍中冯紞又曰：‘陛下必欲建诸侯成五等，宜从亲始亲，莫若齐王。’帝从之，于是下诏使攸之国，攸闻朂紞间巳，忧忿不知所为，入辞，出欧血薨。帝哭之恸，冯紞侍曰：‘齐王名过其实，而天下归之，今自薨殒，陛下何哀之甚！’帝乃止。刘毅闻之，故终身称疾焉。"
                },
                {
                    "paragraph": "”多谓立惠帝为重。桓温曰：“不然。使子继父业，弟承家祀，有何不可？”",
                    "zhushu": "武帝兆祸乱，覆神州，在斯而巳。舆隶且知其若此，况宣武之弘俊乎。此言非也。"
                },
                {
                    "paragraph": "人问殷渊源：“当世王公以卿比裴叔道，云何？”殷曰：“故当以识通暗处。”",
                    "zhushu": "遐与浩并能清言。"
                },
                {
                    "paragraph": "抚军问殷浩：“卿定何如裴逸民？”良久答曰：“故当胜耳。”",
                    "zhushu": ""
                },
                {
                    "paragraph": "桓公少与殷侯齐名，常有竞心。桓问殷：“卿何如我？”殷云：“我与我周旋久，宁作我。”",
                    "zhushu": ""
                },
                {
                    "paragraph": "抚军问孙兴公：“刘真长何如？”曰：“清蔚简令。”“王仲祖何如？”曰：“温润恬和。”",
                    "zhushu": "徐广《晋纪》曰：“凡称风流者，皆举王、刘为宗焉。”"
                },
                {
                    "paragraph": "“桓温何如？”曰：“高爽迈出。”“谢仁祖何如？”曰：“清易令达。”“阮思旷何如？”曰：“𢎞润通长。”“袁羊何如？”曰：“洮洮清便。”“殷洪远何如？”曰：“远有致思。”“卿自谓何如？”曰：“下官才能所经，悉不如诸贤。至于斟酌时宜，笼罩当世，亦多所不及。然以不才，时复托怀玄胜，远咏老、庄，萧条高寄，不与时务经怀，自谓此心无所与让也。”",
                    "zhushu": ""
                },
                {
                    "paragraph": "桓大司马下都，问真长曰：“闻会稽王语奇进，尔邪？”",
                    "zhushu": "《桓温别传》曰：“兴宁九年，以温克复旧京，肃静华夏，进都督中外诸军事、侍中、大司马，加黄钺，使入㕘朝政。”"
                },
                {
                    "paragraph": "刘曰：“极进，然故是第二流中人耳。”桓曰：“第一流复是谁？”刘曰：“正是我辈耳。”",
                    "zhushu": ""
                },
                {
                    "paragraph": "殷侯既废，桓公语诸人曰：“少时与渊源共骑竹马，我弃去，巳辄取之，故当出我下。”",
                    "zhushu": "《续晋阳秋》曰：“简文辅政，引殷浩为扬州，欲以抗桓。桓素轻浩，未之惮也。”"
                },
                {
                    "paragraph": "人问抚军：“殷浩谈竟何如？”答曰：“不能胜人，差可献酬群心。”",
                    "zhushu": ""
                },
                {
                    "paragraph": "简文云：“谢安南清令不如其弟，",
                    "zhushu": "安南谢奉也。巳见。《谢氏谱》曰：“奉弟聘，字弘远，历侍中廷尉卿。”"
                },
                {
                    "paragraph": "学义不及孔岩，",
                    "zhushu": "《中兴书》曰：“岩字彭祖，会稽山阴人。父俭，黄门侍郎。岩有才学，历丹阳尹、尚书、西阳侯，在朝多所匡正，为吴兴太守，大得民和。后卒于家。”"
                },
                {
                    "paragraph": "居然自胜。”",
                    "zhushu": "言奉任天真也。"
                },
                {
                    "paragraph": "未废海西公时，王元琳问桓元子：“箕子、比干迹异心同，不审明公孰是孰非？”曰：“仁称不异，宁为管仲。”",
                    "zhushu": "《论语》曰：“微子去之，箕子为之奴，比干谏而死。子曰：‘殷有三仁焉。’子路曰：‘桓公杀公子纠，召忽死之，管仲不死，曰：未仁乎？’子曰：‘桓公九合诸侯，一匡天下，不以兵车，管仲之力，如其仁！如其仁！’”"
                },
                {
                    "paragraph": "刘丹阳王长史在瓦官寺集，桓护军亦在坐，",
                    "zhushu": "相伊巳见。"
                },
                {
                    "paragraph": "共商略西朝及江左人物。或问：“杜𢎞治何如卫虎？”桓答曰：“𢎞治肤清，卫虎弈弈神令。”王、刘善其言。",
                    "zhushu": "虎，卫玠小字。《玠别传》曰：“永和中，刘真长、谢仁祖共商略中朝人。或问：‘杜𢎞治可方卫洗马不？’谢曰：‘安得比？其间可容数人。’”《江左名士传》曰：“刘真长曰：‘吾请评之，𢎞治肤清，叔寳神清。’论者谓为知言。”"
                },
                {
                    "paragraph": "刘尹抚王长史背曰：“阿奴比丞相，但有都长。”",
                    "zhushu": "阿奴，蒙小字也。都，美也。《司马相如传》曰：“闲雅甚都。”《语林》曰：“刘真长与丞相不相得，每曰：‘阿奴比丞相，条达清长。’”"
                },
                {
                    "paragraph": "刘尹、王长史同坐，长史酒酣起舞，刘尹曰：“阿奴今日不复减向子期。”",
                    "zhushu": "类秀之任率也。"
                },
                {
                    "paragraph": "桓公问孔西阳：“安石何如仲文？”",
                    "zhushu": "西阳，即孔岩也。"
                },
                {
                    "paragraph": "孔思未对，反问公曰：“何如？”答曰：“安石居然不可陵践，其处故乃胜也。”",
                    "zhushu": ""
                },
                {
                    "paragraph": "谢公与时贤共赏说，遏、胡儿并在坐。公问李𢎞度曰：“卿家平阳，何如乐令？”",
                    "zhushu": "《晋诸公賛》曰：“李重字茂重，江夏钟武人。少以清尚见称，历吏部郎、平阳太守。”"
                },
                {
                    "paragraph": "于是李澘然流涕曰：“赵王篡逆，乐令亲授玺绶。",
                    "zhushu": "《晋阳秋》曰：“赵王伦篡位，乐广与满奋、崔随进玺绶。”"
                },
                {
                    "paragraph": "亡伯雅正，耻处乱朝，遂至仰药，恐难以相比。此自显于事实，非私亲之言。”",
                    "zhushu": "《晋诸公賛》曰：“赵王为相国，取重为左司马。重以伦将篡，辞疾不就，敦喻之，重不复自治，至于笃甚，扶曳受拜，数日卒，时人惜之。赠散骑常侍。”"
                },
                {
                    "paragraph": "谢公语胡儿曰：“有识者果不异人意。”",
                    "zhushu": ""
                },
                {
                    "paragraph": "王修龄问王长史：“我家临川，何如卿家宛陵？”长史未答，修龄曰：“临川誉贵。”长史曰：“宛陵未为不贵。”",
                    "zhushu": "《中兴书》曰：“羲之自会稽王友攺授临川太守，王述从骠骑功曹出为宛陵令。述之为宛陵，多修为家之具，初有劳苦之声。丞相王导使人谓之曰：‘名父之子，屈临小县，甚不宜尔。’述答曰：‘足自当止。’时人未之达也。后屡临州郡，无所造作，世始叹服之。”"
                },
                {
                    "paragraph": "刘尹至王长史许清言，时苟子年十三，倚床边听。既去，问父曰：“刘尹语何如尊？”长史曰：“韶音令辞不如我，往辄破的胜我。”",
                    "zhushu": "《刘惔别传》曰：“惔有俊才，其谈咏虚胜，理会所归。王蒙略同，而叙致过之，其词当也。”"
                },
                {
                    "paragraph": "谢万寿春败后，简文问郗超：“万自可败，那得乃尔失士卒情？”超曰：“伊以率任之性，欲区别智勇。”",
                    "zhushu": "《中兴书》曰：“万之为豫州氐、羌暴掠司、豫，鲜卑屯结并、冀。万既受方任，自率众入颍，以援洛阳。万矜豪傲物，失士众之心。北中郎郗昙以疾还彭城，万以为贼盛致𨓆，便向还南，遂自溃乱，狼狈单归。太宗责之，废为庶人。”"
                },
                {
                    "paragraph": "刘尹谓谢仁祖曰：“自吾有四友，门人加亲。”谓许玄度曰：“自吾有由，恶言不及于耳。”二人皆受而不恨。",
                    "zhushu": "《尚书大传》曰：“孔子曰：‘文王有四友，自吾得回也，门人加亲，是非胥附邪？自吾得赐也，远方之士至，是非奔走也；自吾得师也，前有辉，后有光，是非先后邪？自吾得由也，恶言不入于耳，是非御侮邪？’”"
                },
                {
                    "paragraph": "世目殷中军：“思纬淹通，比羊叔子。”",
                    "zhushu": "羊祜德高一世，才经夷险，渊源蒸烛之跃，岂喻日月之明也。"
                },
                {
                    "paragraph": "有人问谢安石、王坦之优劣于桓公，桓公停欲言，中悔，曰：“卿喜传人语，不能复语卿。”",
                    "zhushu": ""
                },
                {
                    "paragraph": "王中郎尝问刘长沙曰：“我何如苟子？”",
                    "zhushu": "《大司马官属名》曰：“刘奭，字文时，彭城人。”《刘氏谱》曰：“奭祖昶，彭城内史。父济，临海令。奭历车骑咨议、长沙相、散骑常侍。”"
                },
                {
                    "paragraph": "刘答曰：“卿才乃当不胜苟子，然会名处多。”王笑曰：“痴。”",
                    "zhushu": ""
                },
                {
                    "paragraph": "支道林问孙兴公：“君何如许掾？”孙曰：“高情远致，弟子蚤巳服膺；一吟一咏，许将北面。”",
                    "zhushu": ""
                },
                {
                    "paragraph": "王右军问许玄度：“卿自言何如安石？”许未答，王因曰：“安石故相为雄，阿万当裂眼争邪。”",
                    "zhushu": "《中兴书》曰：“万器量不及安石，虽居藩任，安在私门之时，名称居万上也。”"
                },
                {
                    "paragraph": "刘尹云：“人言江虨田舍，江乃自田宅屯。”",
                    "zhushu": "谓能多出有也。"
                },
                {
                    "paragraph": "谢公云：“金谷中苏绍最胜。”绍是石崇姉夫，苏则孙，愉子也。",
                    "zhushu": "《石崇金谷诗叙》曰：“余以元康六年从太仆卿出为使持节、监青徐诸军事、征虏将军。有别庐在河南县界金谷涧中，或高或下，有清泉茂林，众果竹柏，药草之属，莫不毕备。又有水碓、鱼池、土窟，其为娱目欢心之物备矣。时征西大将军祭酒王诩当还长安，余与众贤共送往涧中，昼夜游宴，屡迁其坐，或登高临下，或列坐水濵。时琴瑟笙筑，合载车中，道路并作。及住，令与鼓吹递奏。遂各赋诗，以叙中怀。或不能者，罚酒三斗。感性命之不永，惧凋落之无期。故具列时人官号姓名年纪。又写诗著后。后之好事者，其览之哉。凡三十人。吴王师议郎闗中侯始平武功苏绍。字世嗣，年五十为首。”《魏书》曰：“苏则，字文师，扶风武功人。刚直疾恶，常慕汲黯之为人。仕至侍中、河东相。晋百官名曰：愉字休豫，则次子。”《山涛启事》曰：“愉忠义有智意，位至光禄大夫。”"
                },
                {
                    "paragraph": "刘尹目庾中郎：“虽言不愔愔似道，突兀差可以拟道。”",
                    "zhushu": "《名士传》曰：“敳颓然渊放，莫有动其听者。”"
                },
                {
                    "paragraph": "孙承公云：“谢公清于无弈，",
                    "zhushu": "《中兴书》曰：“孙统字承公，太原人。善属文，时人谓其有祖楚风。仕至余姚令。”"
                },
                {
                    "paragraph": "润于林道。”",
                    "zhushu": "《陈逵别传》曰：“逵字林道，颍川许昌人。祖淮，太尉。父畛，光禄大夫。逵少有𠏉，以清敏立名。袭封广陵公、黄门郎、西中郎将，领梁、淮南二郡太守。”"
                },
                {
                    "paragraph": "或问林公：“司州何如二谢？”林公曰：“故当攀安提万。”《",
                    "zhushu": "王胡之别传》曰：“胡之好谈谐，善属文辞，为当世所重。”"
                },
                {
                    "paragraph": "孙兴公、许玄度皆一时名流。或重许高情；则鄙孙秽行；或爱孙才藻，而无取于许。",
                    "zhushu": "宋明帝《文章志》曰：“绰博涉经史，长于属文，与许询俱与负俗之谈，询卒不降志，而绰婴纶世务焉。”《续晋阳秋》曰：“绰虽有文才，而诞纵多秽行，时人鄙之。”"
                },
                {
                    "paragraph": "郗嘉宾道谢公：“造䣛虽不深彻，而𦆑绵纶至。”又曰：“右军诣嘉宾。”嘉宾闻之云：“不得称诣，政得谓之朋耳。”谢公以嘉宾言为得。",
                    "zhushu": "凢彻诣者，葢，深核之名也。谢不彻，王亦不诣，谢王于理相与为朋俦也。"
                },
                {
                    "paragraph": "庾道季云：“思理伦和，吾愧康伯；志力强正，吾愧文度。自此以还，吾皆百之。”",
                    "zhushu": "庾龢巳见。"
                },
                {
                    "paragraph": "王僧恩轻林公，蓝田曰：“勿学汝兄，汝兄自不如伊。”",
                    "zhushu": "僧恩，王祎之小字也。《王氏世家》曰：“祎之字文劭，述次子。少知名，尚寻阳公主。仕至中书郎，未三十而卒。坦之悼念，与桓温称之，赠散骑常侍。”"
                },
                {
                    "paragraph": "简文问孙兴公：“袁羊何似？”答曰：“不知者不负其才，知之者无取其体。”",
                    "zhushu": "言其有才而无德也。"
                },
                {
                    "paragraph": "蔡叔子云：“韩康伯虽无骨干，然亦肤立。”",
                    "zhushu": ""
                },
                {
                    "paragraph": "郗嘉宾问谢太傅曰：“林公谈何如嵇公？”谢云：“嵇公勤著脚，裁可得去耳。”",
                    "zhushu": "《支遁传》曰：“遁神悟机发，风期所得，自然超迈也。”"
                },
                {
                    "paragraph": "又问：“殷何如支？”谢曰：“正尔有超拔，支乃过殷，然亹亹论辩，恐口欲制支。”",
                    "zhushu": ""
                },
                {
                    "paragraph": "庾道季云：“廉颇、蔺相如，虽千载上死人，懔懔恒如有生气。",
                    "zhushu": "《史记》曰：“廉颇者，赵良将也，以勇气闻诸侯。蔺相如者，赵人也。赵惠文王时，得楚和氏璧，秦昭王请以十五城易之。赵遣相如送璧，秦受之，无还城意。相如请璧，示其瑕，因持璧却立倚柱，怒发上冲冠，曰：‘王欲急臣，臣头今与璧俱碎。’秦王谢之。后秦王使赵王鼓瑟，相如请秦王击筑，赵以相如功大，拜上卿，位在廉颇上。”"
                },
                {
                    "paragraph": "曹蜍、",
                    "zhushu": "蜍，曹茂之小字也。《曹氏谱》曰：“茂之字永世，彭城人也。祖韶，镇东将军司马。父曼，少府卿。茂之仕至尚书郎。”"
                },
                {
                    "paragraph": "李志",
                    "zhushu": "《晋百官名》曰：“志字温祖，江夏钟武人。”《李氏谱》曰：“志祖重，散骑常侍。父慕，纯阳令。志仕至员外常侍、南康相。”"
                },
                {
                    "paragraph": "虽见在，厌厌如九泉下。人人皆如此，便可结绳而治，但恐狐狸猯狢噉尽。”",
                    "zhushu": "言人皆如曹、李，质鲁淳悫，则天下无奸民，可结绳致治。然才智无闻，功迹俱灭，身尽于狐狸，无擅世之名也。"
                },
                {
                    "paragraph": "卫君长是萧祖周妇兄，谢公问孙僧奴：“",
                    "zhushu": "僧奴孙，腾小字也。《晋百官名曰》：“腾字伯海，太原人。”《中兴书》曰：“腾，紞子也。博学，历中庶子、廷尉。”"
                },
                {
                    "paragraph": "君家道卫君长云何？”孙曰：“云是世业人。”谢曰：“殊不尔，卫自是理义人。”于时以比殷洪远。",
                    "zhushu": ""
                },
                {
                    "paragraph": "王子敬问谢公：“林公何如庾公？”谢殊不受，答曰：“先辈初无论，庾公自足没林公。”",
                    "zhushu": "《殷羡言行》曰：“时有人称庾太尉理者，羡曰：‘此公好举宗木槌人。’”"
                },
                {
                    "paragraph": "谢遏诸人共道竹林优劣，谢公云：“先辈初不臧贬士贤。”",
                    "zhushu": "《魏氏春秋》曰：“山涛通简有德，秀、咸戎、伶，朗达有俊才。于时之谈，以阮为首，王戎次之，山、向之徒，皆其伦也。”若如盛言，则非无臧贬，此言谬也。"
                },
                {
                    "paragraph": "有人以王中郎比车骑，车骑闻之曰：“伊窟窟成就。”",
                    "zhushu": "《续晋阳秋》曰：“坦之雅贵有识量，风格峻整。”"
                },
                {
                    "paragraph": "谢太傅谓王孝伯：“刘尹亦奇自知，然不言胜长史。”",
                    "zhushu": ""
                },
                {
                    "paragraph": "王黄门兄弟三人俱诣谢公，子猷、子重多说俗事，",
                    "zhushu": "《王氏谱》曰：“操之字子重，羲之第六子。历秘书监、侍中、尚书、豫章太守。”"
                },
                {
                    "paragraph": "子敬寒温而已。既出，坐客问谢公：“向三贤孰愈？”谢公曰：“小者最胜。”客曰：“何以知之？”谢公曰：“吉人之辞寡，躁人之辞多，推此知之。”",
                    "zhushu": ""
                },
                {
                    "paragraph": "谢公问王子敬：“君书何如君家尊？”答曰：“固当不同。”公曰：“外人论殊不尔。”王曰：“外人那得知？”",
                    "zhushu": "宋明帝《文章志》曰：“献之善隶书，变右军法为今体，字画秀媚，妙绝时伦，与父俱得名。其章草疏弱，殊不及父。或讯献之云：‘羲之书胜不？’‘莫能判。’有问羲之云：‘世论卿书不逮献之。’答曰：‘殊不尔也。’它日见献之，问：‘尊君书何如？献之不答。又问论者云：‘君固当不如。’献之笑而答曰：‘人那得知之也。’”"
                },
                {
                    "paragraph": "王孝伯问谢太傅：“林公何如长史？”太傅曰：“长史韶兴。”问：“何如刘尹？”谢曰：“噫，刘尹秀。”王曰：“若如公言，并不如此二人邪？”谢云：“身意正尔也。”",
                    "zhushu": ""
                },
                {
                    "paragraph": "人有问太傅：“子敬可是先辈谁比？”谢曰：“阿敬近撮王刘之标。”",
                    "zhushu": "《续晋阳秋》曰：“献之文义并非所长，而能撮其胜会，故擅名一时，为风流之冠也。”"
                },
                {
                    "paragraph": "谢公语孝伯：“君祖比刘尹，故为得逮。”孝伯云：“刘尹非不能逮，直不逮。”",
                    "zhushu": "言蒙质而惔文也。"
                },
                {
                    "paragraph": "袁彦伯为吏部郎，子敬与郄嘉宾书曰：“彦伯巳入，殊足顿兴往之气。故知捶挞自难为人，冀小却当复差耳。”",
                    "zhushu": ""
                },
                {
                    "paragraph": "王子猷子敬兄弟共赏《高士传》人及賛，子敬赏井丹高洁。子猷云：“未若长卿慢世。”",
                    "zhushu": "嵇康《高士传》曰：“丹字大春，扶风郿人。博学高论，京师为之语曰：‘五经纷纶井大春。’未尝书刺谒一人。北宫五王更请莫能致。新阳侯阴就使人要之，不得巳而行。侯设麦饭葱菜以观其意，丹推却曰：‘以君侯能供美膳，故来相过，何谓如此？’乃出盛馔。侯起，左右进辇，丹笑曰：‘闻桀纣驾人车，此所谓人车者邪？’侯即去辇。越骑梁松贵震朝廷，请交丹，丹不肯见。后丹得时疾，松自将医视之，病愈。久之，松失大男磊，丹一往吊之。时宾客满廷，丹裘褐不完，入门，坐者皆悚望其颜色。丹四向长揖，前与松语。客主礼毕，后长揖径坐，莫得与语。不肯为吏，径出。后遂隐遁。其賛曰：‘井丹高洁，不慕荣贵。抗节五王，不交非类。显讥辇车，左右失气。披褐长揖，义陵群萃。’司马相如者，蜀郡成都人，字长卿。初为郎，事景帝。梁孝王来朝，从游说士邹阳等，相如说之，因病免。游梁。后过临卭，富人卓王孙女文君新寡，好音，相如以琴心挑之，文君奔之，俱归成都。后居贫，至临卭买酒舍。文君当垆，相如著犊鼻㡓条器市中。为人口吃，善属文，仕宦不慕高爵，常托疾，不与公卿大事，终于家。其賛曰：‘长卿慢世越礼，自放犊鼻，居市不耻其状。托疾避官，蔑此卿相。乃赋大人，超然莫尚。’”"
                },
                {
                    "paragraph": "有人问袁侍中",
                    "zhushu": "《袁氏谱》曰：“恪之字元祖，陈郡阳夏人。祖王孙，司徒从事中郎。父纶，临汝令。恪之仕黄门侍郎，义熙初，为侍中。”"
                },
                {
                    "paragraph": "曰：“殷仲堪何如韩康伯？”答曰：“理义所得，优劣乃复未辨。然门庭萧寂，居然有名士风流，殷不及韩。”故殷作诔云：“荆门昼掩，闲庭晏然。”",
                    "zhushu": ""
                },
                {
                    "paragraph": "王子敬问谢公：“嘉宾何如道季？”答曰：“道季诚复钞撮清悟，嘉宾故自上。”",
                    "zhushu": "谓超拔也。"
                },
                {
                    "paragraph": "王珣疾，临困，问王武冈曰：“",
                    "zhushu": "《中兴书》曰：“谧字雅远，丞相导孙，车骑劭子。有才器，袭爵武冈侯，位至司徒。”"
                },
                {
                    "paragraph": "世论以我家领军比谁？”武冈曰：“世以比王北中郎。”东亭转卧向壁叹曰：“人固不可以无年。”",
                    "zhushu": "领军王洽，珣之父也。年二十六卒，珣意以其父名德过坦之而无年，故致此论。"
                },
                {
                    "paragraph": "王孝伯道谢公：“浓至。”又曰：“长史虚，刘尹秀、谢公融。”",
                    "zhushu": "谓条畼也。"
                },
                {
                    "paragraph": "王孝伯问谢公：“林公何如右军？”谢曰：“右军胜林公。林公在司州前，亦贵彻。”",
                    "zhushu": "不言若羲之，而言胜胡之。"
                },
                {
                    "paragraph": "桓玄为太傅，大会，朝臣毕集，坐裁竟，问王桢之曰：“我何如卿第七叔？”",
                    "zhushu": "《王氏谱》曰：“桢之字公干，琅邪人，徽之子。历侍中、大司马长史。弟七叔，献之也。”"
                },
                {
                    "paragraph": "于时宾客为之咽气。王徐徐答曰：“亡叔是一时之标，公是千载之英。”一坐欢然。",
                    "zhushu": ""
                },
                {
                    "paragraph": "桓玄问刘太常曰：“我何如谢太傅？”",
                    "zhushu": "《刘瑾集叙》曰：“瑾字仲璋，南阳人。祖遐，父畼。畼娶王羲之女，生瑾。瑾有才力，历尚书、太常卿。”"
                },
                {
                    "paragraph": "刘答曰：“公高，太傅深。”又曰：“何如贤舅子敬？”答曰：“樝梨橘柚，各有其美。”",
                    "zhushu": "《庄子》曰：“樝、梨、橘、柚，其味相反，皆可于口也。”"
                },
                {
                    "paragraph": "旧以桓谦比殷仲文，",
                    "zhushu": "《中兴书》曰：“谦字敬祖，冲第三子，尚书仆射、中军将军。”《晋安帝纪》曰：“仲文有器貌才思。”"
                },
                {
                    "paragraph": "桓玄时，仲文入，桓于庭中望见之，谓同坐曰：“我家中军，那得及此也。”",
                    "zhushu": ""
                }
            ]
        },
        {
            "name": "规箴第十",
            "paragraphs": [
                {
                    "paragraph": "规箴第十",
                    "type": 1
                },
                {
                    "paragraph": "汉武帝乳母尝于外犯事，帝欲申宪，乳母求救东方朔。",
                    "zhushu": "《汉书》曰：“朔字曼倩，平原厌次人。”《朔别传》曰：“朔，南阳步广里人。”《列仙传》曰：“朔是楚人，武帝时上书说便宜，拜郎中。宣帝初，弃官而去。共谓岁星也。”"
                },
                {
                    "paragraph": "朔曰：“此非唇舌所争尔，必望济者，将去时，但当屡顾帝，慎勿言，此或可万一冀耳。”乳母既至，朔亦侍侧，因谓曰：“汝痴耳，帝岂复忆汝乳哺时恩邪？”帝虽才雄心忍，亦深有情恋，乃凄然愍之，即敕免罪。",
                    "zhushu": "《史记·滑稽传》曰：“汉武帝少时，东武侯母尝养帝，后号大乳母。其子孙从奴横暴长安中，当道夺人衣物。有司请徙乳母于边，奏可。乳母入辞，帝所幸倡郭舍人发言陈辞，虽不合大道，然令人主和说。乳母乃先见，为下泣。舍人曰：‘即入辞，勿去。’数还顾。乳母如其言。舍人疾言骂之曰：‘咄，老女子，何不疾行！陛下巳壮矣，宁尚须乳母活邪？尚何还顾邪？’于是人主怜之，诏止毋徙，罚请者。”"
                },
                {
                    "paragraph": "京房与汉元帝共论，因问帝：“幽、厉之君何以亡？所任何人？”答曰：“其任人不忠。”房曰：“知不忠而任之，何邪？”曰：“亡国之君各贤其臣，岂知不忠而任之？”房稽首曰：“将恐今之视古，亦犹后之视今也。”",
                    "zhushu": "《汉书》曰：“京房，字君明，东郡顿丘人。尤好钟律，知音声，以孝廉为郎。是时中书令石显专权，及友人五鹿充宗为尚书令，与房同经论议，相是非，而此二人用事。房尝宴见，问上曰：‘幽、厉之君何以亡？所任何人？’上曰：‘君亦不明，而臣巧佞。’房曰：‘知其巧佞而任之邪，将以为贤邪？’上曰：‘贤之。’房曰：‘然则今何以知其不贤？’上曰：‘以其时乱而君危知之。’房曰：‘是任贤而理，任不肖而乱，自然之道也。幽、厉何不觉悟而蚤纳贤，何为卒任不肖以至亡？’于是上曰：‘乱亡之君，各贤其臣，令皆觉悟，安得乱亡之君？’房曰：‘齐桓、二世何不以幽、厉疑之，而任竖刀、赵高，政治日乱邪？’上曰：‘唯有道者，能以往知来耳。’房曰：‘自陛下即位，盗贼不禁，刑人满市云云。问上曰：今治也，乱也？’上曰：‘然愈于彼。’房曰：‘前二君皆然，臣恐后之视今，犹今之视前也。’上曰：‘今为乱者谁？’房曰：‘上所亲与图事帷幄中者。’房指谓石显及充、宗。显等乃建言宜试房以郡守，遂以房为东郡。显发其私事，坐弃市。"
                },
                {
                    "paragraph": "”",
                    "zhushu": ""
                },
                {
                    "paragraph": "陈元方遭父丧，哭泣哀恸，躯体骨立。其母愍之，窃以锦被蒙上。郭林宗吊而见之，谓曰：“卿海内之俊才，四方是则，如何当丧，锦被蒙上？孔子曰：‘衣夫锦也，食夫稻也，于汝安乎？’",
                    "zhushu": "《论语》曰：“宰我问：‘三年之丧，朞巳久矣。’子曰：‘食夫稻，衣夫锦，于汝安乎？夫君子居丧，食旨不甘，闻乐不乐，居处不安，故不为也。今汝安，则为之。’”"
                },
                {
                    "paragraph": "吾不取也。”奋衣而去。自后宾客绝百所日。",
                    "zhushu": "所一作许。"
                },
                {
                    "paragraph": "孙休好射雉，至其时，则晨去夕反，群臣莫不止谏：“此为小物，何足甚躭？”休曰：“虽为小物，耿介过人，朕所以好之。”",
                    "zhushu": "环济《吴纪》曰：“休字子烈，吴大帝第六子。初封琅邪王，梦乘龙上天，顾不见尾。孙琳废少主，迎休立之。锐意典籍，欲毕览百家之事。颇好射雉，至春晨出莫反，唯此时舍书崩，谥景皇帝。”《条列吴事》曰：“休在位烝烝，无有遗事，唯射雉可讥。”"
                },
                {
                    "paragraph": "孙皓问丞相陆凯曰：“卿一宗在朝有几人？”陆曰：“二相，五侯，将军十余人。”皓曰：“盛哉！”陆曰：“君贤臣忠，国之盛也；父慈子孝，家之盛也。今政荒民弊，覆亡是惧，臣何敢言盛？”",
                    "zhushu": "《吴录》曰：“凯字敬风，吴人，丞相逊族子。忠鲠有大节，笃志好学。初为建忠校尉，虽有军事，手不释卷。累迁左丞相。时后主暴虐，凯正直强谏，以其宗族强盛，不敢加诛也。”"
                },
                {
                    "paragraph": "何晏、邓飏令管辂作卦，云：“不知位至三公不？”卦成，辂称引古义，深以戒之。飏曰：“此老生之常谈。”",
                    "zhushu": "《辂别传》曰：“辂字公明，平原人也。明周易，声发徐州。冀州刺史裴徽举秀才，谓曰：‘何、邓二尚书有经国才略，于物理无不精也。何尚书神明清彻，殆破秋豪，君当慎之。’自言不解易中九事，必当相问。比至洛，宜善精其理。辂曰：‘若九事皆至，义不足劳思。若阴阳者，精之久矣。’辂至洛阳，果为何尚书。问九事皆明，何曰：‘君论阴阳，此世无双也。’时邓尚书在，曰：‘此君善易而语初不论易中辞义，何邪？’辂答曰：‘夫善易者，不论易也。’何尚书含笑賛之曰：‘可谓要言不烦也。’因谓辂曰：‘闻君非徒善论易，至于分蓍思爻，亦为神妙。试为作一卦，知位当至三公不？又顷梦青蝇数十来鼻头上，驱之不去，有何意故？’辂曰：‘鸱鸮，天下贱鸟也。及其在林食桑椹，则懐我好音。况辂心过草木，注情葵藿，敢不尽忠，唯察之尔。昔元凯之相重华，宣慈惠和，仁义之至也；周公之翼成王，坐以待旦，敬慎之至也。故能流光六合，万国咸宁，然后据鼎足而登金铉，调阴阳而济兆民，此履道之休应，非卜筮之所明也。今君侯位重山岳，势若雷霆，望云赴景，万里驰风，而懐德者少，畏威者众，殆非小心翼翼，多福之士。又鼻者，艮也。此天中之山，高而不危，所以长守贵也。今青蝇臭恶之物而集之焉。位峻者颠，轻豪者亡，必至之分也。夫变化虽相生，极则有害；虚满虽相受，溢则有竭。圣人见阴阳之性，明存亡之理，损益以为衰，抑进以为𨓆。是故山在地中曰谦，雷在天上曰大壮。谦则裒多益寡，大壮则非礼不履。伏愿君侯上寻文王六爻之旨，下思尼父彖象之义，则三公可决，青蝇可驱。’邓曰：‘此老生之常谈。’辂曰：‘夫老生者见不生，常谈者见不谈也。’”"
                },
                {
                    "paragraph": "晏曰：“知㡬其神乎，古人以为难；交疏吐诚，今人以为难。今君一面，尽二难之道，可谓明德惟馨。诗不云乎？中心藏之，何日忘之。”",
                    "zhushu": "《名士传》曰：“是时曹爽辅政，识者虑有危机。晏有重名，与魏姻戚，内虽懐忧，而无复𨓆也。著五言诗以言志曰：‘鸿鹄比翼游，群飞戏太清。常畏大网罗，忧祸一旦并。岂若集五湖，从流唼浮萍。永宁旷中懐，何为怵惕惊。’”葢因辂言，惧而赋诗。"
                },
                {
                    "paragraph": "晋武帝既不悟太子之愚，必有传后意，诸名臣亦多献直言。帝尝在陵云台上坐，卫瓘在侧，欲申其怀，因如醉跪帝前，以手抚床曰：“此坐可惜。”帝虽悟，因笑曰：“公醉邪？”",
                    "zhushu": "《晋阳秋》曰：“初，惠帝之为太子，咸谓不能亲政事，卫瓘每欲陈启废之而未敢也。后因会醉，遂跪床前曰：‘臣欲有所启。’帝曰：‘公所欲言者何邪？’瓘欲言而复止者三，因以手抚床曰：‘此坐可惜。’帝意乃悟，因谬曰：‘公真大醉也。’帝后悉召东宫官属大会，令左右赍尚书处事，以示太子，令处决，太子不知所对。贾妃以问外人，代太子对，多引古词义。给使张弘曰：‘太子不学，陛下所知，宜以见事断，不宜引书也。’妃从之。弘具草奏，令太子书呈。帝大说，以示瓘。于是贾充语妃曰：‘卫瓘老奴，㡬败汝家！’妃由是怨瓘，后遂诛之。”"
                },
                {
                    "paragraph": "王夷甫妇，郭泰宁女，",
                    "zhushu": "《晋诸公賛》曰：“郭豫字太宁，太原人。仕至相国叅军，知名，早卒。”"
                },
                {
                    "paragraph": "才拙而性刚，聚敛无厌，干豫人事，夷甫患之而不能禁。时其乡人幽州剌史李阳，京都大侠，",
                    "zhushu": "《晋百官名》曰：“阳字景祖，高尚人，武帝时为幽州刺史。”《语林》曰：“阳性游侠，盛暑，一日诣数百家别，宾客与别，常填门，遂死于几下，故惧之。”"
                },
                {
                    "paragraph": "犹汉之楼护，",
                    "zhushu": "《汉书·游侠传》曰：“护字君卿，齐人。学经传，甚得名誉。母死，送葬车三千两，仕至天水太守。”"
                },
                {
                    "paragraph": "郭氏惮之。夷甫骤谏之，乃曰：“非但我言卿不可，李阳亦谓卿不可。郭氏小为之损。”",
                    "zhushu": ""
                },
                {
                    "paragraph": "王夷甫雅尚玄远，常嫉其妇贪浊，口未尝言钱字。",
                    "zhushu": "《晋阳秋》曰：“夷甫善施舍，父时有假贷者，皆与焚券，未尝谋货利之事。”王隐《晋书》曰：“夷甫求富贵，得富贵，资财山积，用不能消，安须问钱乎？而世以不问为高，不亦惑乎？”"
                },
                {
                    "paragraph": "妇欲试之，令婢以钱遶床，不得行。夷甫晨起，见钱阂行，呼婢曰：“举却阿堵物。”",
                    "zhushu": ""
                },
                {
                    "paragraph": "王平子年十四、五，见王夷甫妻郭氏贪，欲令婢路上儋粪，平子谏之，并言不可。郭大怒，谓平子曰：“昔夫人临终，以小郎嘱新妇，不以新妇嘱小郎。”",
                    "zhushu": "《永嘉流人名》曰：“澄，父乂，第三，取乐安任氏女，生澄。”"
                },
                {
                    "paragraph": "急捉衣𥚑将与杖。平子饶力，争得脱，逾䆫而走。",
                    "zhushu": ""
                },
                {
                    "paragraph": "元帝过江犹好酒，王茂𢎞与帝有旧，常流涕谏，帝许之，命酌酒一酣，从是遂断。",
                    "zhushu": "邓粲《晋纪》曰：“上身服俭约，以先时务。性素好酒，将渡江，王导深以谏帝，乃令左右进觞，饮而覆之，自是遂不复饮，克己复礼，官修其方，而中兴之业隆焉。”"
                },
                {
                    "paragraph": "谢鲲为豫章太守，从大将军下至石头，敦谓鲲曰：“余不得复为盛德之事矣。”鲲曰：“何为其然，但使自今巳后，日亡日去耳。”",
                    "zhushu": "《鲲别传》曰：“鲲之讽切雅正，皆此类也。”"
                },
                {
                    "paragraph": "敦又称疾不朝，鲲谕敦曰：“近者明公之举，虽欲大存社稷，然四海之内，实怀未达。若能朝天子，使群臣释然，万物之心，于是乃服。仗民望以从众怀，尽冲𨓆以奉主上，如斯则勋侔一匡，名垂千载。”时人以为名言。",
                    "zhushu": "《晋阳秋》曰：“鲲为豫章太守，王敦将肆逆，以鲲有时望，逼与俱行。既克京邑，将旋武昌，鲲曰：‘不就朝觐，鲲惧天下私议也。’敦曰：‘君能保无变乎？’对曰：‘鲲近日入觐，主上侧席，迟得见公，宫省穆然，必无不虞之虑。公若入朝，鲲请侍从。’敦曰：‘正复杀君等数百，何损于时？’遂不朝而去。”"
                },
                {
                    "paragraph": "元皇帝时，廷尉张闿",
                    "zhushu": "葛洪《富民塘颂》曰：“闿字敬绪，丹阳人，张昭孙也。中兴书曰：闿，晋陵内史，甚有威徳，转至廷尉卿。”"
                },
                {
                    "paragraph": "在小市居，私作都门，蚤闭晚开，群小患之，诣州府诉，不得理；遂至檛登闻鼓，犹不被判。闻贺司空出，至破冈，连名诣贺诉。",
                    "zhushu": "《贺循别传》曰：“循字彦先，会稽山阴人，本姓庆，高祖纯，避汉帝讳，改为贺氏。父劭，吴中书令，以忠正见害。循少婴家祸，流放荒裔，吴平乃还，秉节高举。元帝为安东王，循为吴国内史。”"
                },
                {
                    "paragraph": "贺曰：“身被征作礼官，不闗此事。”群小叩头曰：“若府君复不见治，便无所诉。”贺未语，令且去，见张廷尉当为及之。张闻，即毁门，自至方山迎贺。贺出见辞之，曰：“此不必见闗，但与君门情，相为惜之。”张愧谢曰：“小人有如此，始不即知，蚤巳毁坏。”",
                    "zhushu": ""
                },
                {
                    "paragraph": "郗太尉晚节好谈，既雅非所经，而甚矜之。",
                    "zhushu": "《中兴书》曰：“鉴少好学博览，虽不及章句，而多所通综。”"
                },
                {
                    "paragraph": "后朝觐，以王丞相末年多可恨，每见必欲苦相规诫。王公知其意，每引作它言。临还镇，故命驾诣丞相，丞相翘须厉色，上坐便言：“方当乖别，必欲言其所见。”意满口重，辞殊不流。王公摄其次，曰：“后面未期，亦欲尽所怀，愿公勿复谈。”郗遂大瞋，冰衿而出，不得一言。",
                    "zhushu": ""
                },
                {
                    "paragraph": "王丞相为扬州，遣八部从事之职，顾和时为下传还，同时俱见。诸从事各奏二千石官长得失，至和独无言。王问顾曰：“卿何所闻？”答曰：“明公作辅，宁使网漏吞舟，何缘采听风闻，以为察察之政？”丞相咨嗟称佳，诸从事自视缺然也。",
                    "zhushu": ""
                },
                {
                    "paragraph": "苏峻东征沈充，",
                    "zhushu": "《晋阳秋》曰：“充字士居，吴兴人。少好兵，谄事王敦。敦克京邑，以充为车骑将军，领吴国内史。明帝伐王敦，充率众就王舍，谓其妻曰：‘男儿不建豹尾，不复归矣。’敦死，充将吴儒斩首于京都。”"
                },
                {
                    "paragraph": "请吏部郎陆迈与俱。",
                    "zhushu": "《陆碑》曰：“迈字功高，吴郡人。器识清敏，风检澄峻，累迁振威太守、尚书吏部郎。”"
                },
                {
                    "paragraph": "将至吴，密敕左右，令入阊门放火以示威。陆知其意，谓峻曰：“吴治平未久，必将有乱，若为乱阶，请从我家始。”峻遂止。",
                    "zhushu": ""
                },
                {
                    "paragraph": "陆玩拜司空，",
                    "zhushu": "《玩别传》曰：“是时王导、郗鉴、庾亮相继薨殂，朝野忧惧，以玩德望，乃拜司空。玩辞让不获，乃叹息谓朋友曰：‘以我为三公，是天下无人矣。’时人以为知言。”"
                },
                {
                    "paragraph": "有人诣之索美酒，得，便自起㵼箸梁柱间地，祝曰：“当今乏才，以尔为柱石之用，莫倾人栋梁。”玩笑曰：“戢卿良箴。”",
                    "zhushu": ""
                },
                {
                    "paragraph": "小庾在荆州，公朝大会，问诸僚佐曰：“我欲为汉高、魏武何如？”",
                    "zhushu": "翼别见。宋明帝《文章志》曰：“庾翼名軰，岂应狂狷如此哉？”时若有斯言，亦传闻者之谬矣。"
                },
                {
                    "paragraph": "一坐莫答，长史江虨曰：“愿明公为桓、文之事，不愿作汉高、魏武也。”",
                    "zhushu": ""
                },
                {
                    "paragraph": "罗君章为桓宣武从事，",
                    "zhushu": "《含别传》曰：“刺史庾亮初命含为部从事，桓温临州，转叅军。”"
                },
                {
                    "paragraph": "谢镇西作江夏，往检校之。",
                    "zhushu": "《中兴书》曰：“尚为建武将军、江夏相。”"
                },
                {
                    "paragraph": "罗既至，初不问郡事，径就谢数日饮酒而还。桓公问：“有何事？”君章云：“不审公谓谢尚何似人？”桓公曰：“仁祖是胜我许人。”君章云：“岂有胜公人而行非者？故一无所问。”桓公奇其意而不责也。",
                    "zhushu": ""
                },
                {
                    "paragraph": "王右军与王敬仁、许𤣥度并善，二人亡后，右军为论议更克。孔岩诫之曰：“明府昔与王、许周旋有情，及逝没之后，无慎终之好，民所不取。”右军甚愧。",
                    "zhushu": ""
                },
                {
                    "paragraph": "谢中郎在寿春败，临奔走，犹求玉帖镫。太傅在军，前后初无损益之言，尔日犹云：当今岂须烦此？",
                    "zhushu": "按：万未死之前，安犹未仕，高卧东山，又何肯轻入军旅邪？《世说》此言，迂谬巳甚。"
                },
                {
                    "paragraph": "王大语东亭：“卿乃复论成不恶，那得与僧弥戏？”",
                    "zhushu": "《续晋阳秋》曰：“民有俊才，与兄珣并有名，声出珣右。故时人为之语曰：‘法护非不佳，僧弥难为兄。’”"
                },
                {
                    "paragraph": "殷觊病困，看人政见半面。殷荆州兴晋阳之甲，",
                    "zhushu": "《春秋公羊传》曰：“晋赵鞅取晋阳之甲，以逐荀寅、士吉射。寅、吉射者，君侧之恶人。”"
                },
                {
                    "paragraph": "往与觊别，涕零，属以消息所患。觊答曰：“我病自当差，正忧汝患耳。”",
                    "zhushu": "《晋安帝纪》曰：“殷仲堪举兵，觊弗与同，且以巳居小任，唯当守局而巳，晋阳之事，非所宜豫也。仲堪每邀之，觊辄曰：‘吾进不敢同，𨓆不敢异，遂以忧卒。’”"
                },
                {
                    "paragraph": "远公在庐山中，",
                    "zhushu": "《豫章旧志》曰：“庐俗，字君孝，本姓匡，夏禹苗裔，东野王之子。秦末，百越君长与吴芮助。汉定天下，野王亡军中。汉八年，封俗鄢阳男，食邑兹部，印曰庐君。俗兄弟七人，皆好道术，遂寓于洞庭之山，故世谓庐山。孝武元封五年，南廵狩浮江，亲睹神灵，乃封俗为大明公，四时秩祭焉。”远法师《庐山记》曰：“山在江州寻阳郡，左挟彭泽，右傍通川。有匡俗先生。出自殷周之际。遁世隐时。潜居其下。或云。匡俗受道于仙人。而共游其岭。遂托室崖岫。即岩成馆。故时人谓为神仙之庐而命焉。法师游山记曰。自托此山二十三载。再践石门。四游南岭。东望香鑪峰。北眺九江。传闻有石井方湖，中有赤鳞踊出。野人不能叙，直叹其奇而巳矣。”"
                },
                {
                    "paragraph": "虽老，讲论不辍。弟子中或有堕者，远公曰：“桑榆之光，理无远照，但愿朝阳之晖，与时并明耳。”执经登坐，讽诵朗畼，词色甚苦，高足之徒皆肃然增敬。",
                    "zhushu": ""
                },
                {
                    "paragraph": "桓南郡好猎，每田狩，车骑甚盛，五六十里中，旌旗蔽隰，骋良马，驰击若飞，双甄所指，不避陵壑。或行陈不整，麏兔腾逸，参佐无不被系束。桓道恭，玄之族也，",
                    "zhushu": "《桓氏谱》曰：“道恭字祖猷，彝同堂弟也。父赤之，太学博士。道恭历淮南太守，伪楚江夏相，义熙初，伏诛。”"
                },
                {
                    "paragraph": "时为贼曹叅军，颇敢直言，常自带绛绵绳箸腰中。玄问：“此何为？”答曰：“公猎好缚人士，会当被缚，手不能堪芒也。”𤣥自此小差。",
                    "zhushu": ""
                },
                {
                    "paragraph": "王绪、王国寳相为唇齿，并上下权要。",
                    "zhushu": "《王氏谱》曰：“绪字仲业，太原人。祖延，父乂，抚军。”《晋安帝纪》曰：“绪为会稽王从事中郎，以佞邪亲幸。王珣、王恭恶国寳，与绪乱政，与殷仲堪克期同举，内匡朝廷。及恭表至，乃斩绪以说诸侯。国寳，平北将军坦之弟三子，太傅谢安，国寳妇父也，恶而抑之不用。安薨，相王辅政，迁中书令，有妾数百。从弟绪有宠于王，深为其说。国宝权动内外，王珣、王恭、殷仲堪为孝武所待，不为相王所眄。恭抗表讨之，车胤又争之。会稽王既不能拒诸侯兵，遂委罪国宝，付廷尉赐死。”"
                },
                {
                    "paragraph": "王大不平其如此，乃谓绪曰：“汝为此歘歘，曾不虑狱吏之为贵乎？”",
                    "zhushu": "《史记》曰：“有上书告汉丞相欲反，文帝下之廷尉。勃既出，叹曰：‘吾尝将百万之军，安知狱吏之为贵也。’”"
                },
                {
                    "paragraph": "桓𤣥欲以谢太傅宅为营，谢混曰：“召伯之仁，犹惠及甘棠；",
                    "zhushu": "《韩诗外传》曰：“昔周道之隆，召伯在朝，有司请召民，召伯曰：‘以一身劳百姓，非吾先君文王之志也，乃暴处于棠下而听讼焉。’诗人见召伯休息之棠，美而歌之曰：‘蔽芾甘棠，勿剪勿伐，召伯所茇。’”"
                },
                {
                    "paragraph": "文靖之德，更不保五亩之宅。”玄惭而止。",
                    "zhushu": ""
                }
            ]
        },
        {
            "name": "捷悟第十一",
            "paragraphs": [
                {
                    "paragraph": "捷悟第十一",
                    "type": 1
                },
                {
                    "paragraph": "杨德祖为魏武主簿，时作相国门，始搆榱桷，魏武自出看，使人题门作活字，便去。杨见，即令坏之。既竟，曰：“门中活，阔字，王正嫌门大也。”",
                    "zhushu": "《文士传》曰：“杨修，字德祖，𢎞农人，太尉彪子。少有才学，思𠏉。魏武为丞相，辟为主簿。修常白事，知必有反复，教豫为答对数𥿄，以次牒之而行，敕守者曰：‘向白事，必教出相反复，若按此次第连答之，巳而风吹𥿄次乱，守者不别，而遂错误。’公怒，推问修，惭惧，然以所白甚有理，终亦是修。后为武帝所诛。”"
                },
                {
                    "paragraph": "人饷魏武一桮酪，魏武噉少许，葢头上题合字以示众，众莫能解。次至杨修，修便噉曰：“公教人噉一口也，复何疑？”",
                    "zhushu": ""
                },
                {
                    "paragraph": "魏武尝过曹娥碑下，杨修从，碑背上见题作“黄绢幼妇，外孙䪡臼”八字。魏武谓修曰：“解不？”答曰：“解。”魏武曰：“卿未可言，待我思之。”行三十里，魏武乃曰：“吾巳得。”令修别记所知。修曰：“黄绢，色𢇁也，于字为绝；幼妇，少女也，于字为妙；外孙，女子也，于字为好；䪡臼，受辛也，于字为辞。所谓绝妙好辞也。”魏武亦记之，与修同，乃叹曰：“我才不及卿，乃觉三十里。”",
                    "zhushu": "《会稽典录》曰：“孝女曹娥者，上虞人。父盱，能抚节按歌，婆娑乐神。汉安二年，迎伍君神，溯涛而上，为水所淹，不得其尸。娥年十四，号慕思盱，乃投瓜于江，存其父尸，曰：‘父在此，瓜当沈。’旬有七日，瓜偶沈，遂自投于江而死。县长度尚悲怜其义，为之攺葬，命其弟子邯郸子礼为之作碑。按曹娥碑在会稽中，而魏武、杨修未尝过江也。”《异苑》曰：“陈留蔡邕避难过吴，读碑父以为诗人之作无诡妄也，因刻石旁作八字。魏武见而不能了，以问群寮，莫有解者。有妇人浣于汾渚，曰：‘弟四车解。’既而祢正平也。衡即以离合义解之。或谓此妇人即娥灵也。”"
                },
                {
                    "paragraph": "魏武征袁本初，治装，余有数十斛竹片，咸长数寸，众云并不堪用，正令烧除。太祖思所以用之，谓可为竹椑楯，而未显其言，驰使问主簿杨德祖，应声答之，与帝心同，众伏其辩悟。",
                    "zhushu": ""
                },
                {
                    "paragraph": "王敦引军垂至大桁，明帝自出中堂。温峤为丹阳尹，帝令断大桁，故未断，帝大怒，瞋目，左右莫不悚惧。",
                    "zhushu": "按《晋阳秋》邓《纪》皆云敦将至，峤烧朱雀桥以阻其兵。而云未断大桁，致帝怒，大为譌谬。一本云帝自劝峤入，一本作噉饮帝怒，此则近也。"
                },
                {
                    "paragraph": "召诸公来，峤至不谢，但求酒炙。王导须吏至，徒跣下地，谢曰：“天威在颜，遂使温峤不容得谢。”峤于是下谢，帝廼释然。诸公共叹王机悟名言。",
                    "zhushu": ""
                },
                {
                    "paragraph": "郗司空在北府，桓宣武恶其居兵权，",
                    "zhushu": "《南徐州记》曰：“徐州人多劲悍，号精兵。故桓温常曰：‘京口酒可饮，箕可用，兵可使。’”"
                },
                {
                    "paragraph": "郗于事机素暗，遣笺诣桓：“方欲共奖王室，修复园陵。”世子嘉宾出行，于道上闻信至，急取笺，视竟，寸寸毁裂，便回。还更作笺，自陈老病，不堪人间，欲乞闲地自养。宣武得笺大喜，即诏转公督五郡、会稽太守。",
                    "zhushu": "《晋阳秋》曰：“大司马将讨慕容暐，表求申劝平北将军愔及袁真等严办。愔以羸疾求𨓆，诏大司马领愔所任。”按《中兴书》，愔辞此行，温责其不从，转授会稽。世说为谬。"
                },
                {
                    "paragraph": "王东亭作宣武主簿，尝春月与石头兄弟乘马出郊，时彦同游者连镳俱进，",
                    "zhushu": "石头桓遐小字。《中兴书》曰：“遐字伯道，温长子也。仕至豫州刺史。”"
                },
                {
                    "paragraph": "唯东亭一人常在前，觉数十步，诸人莫之解。石头等既疲倦，俄而乘舆回，诸人皆似从官，唯东亭弈弈在前，其悟捷如此。",
                    "zhushu": ""
                }
            ]
        },
        {
            "name": "夙惠第十二",
            "paragraphs": [
                {
                    "paragraph": "夙惠第十二",
                    "type": 1
                },
                {
                    "paragraph": "宾客诣陈太丘宿，太丘使元方、季方炊。客与太丘论议，二人进火，俱委而窃听，炊忘箸箄，饭落釜中。太丘问：“炊何不馏？”元方、季方长跪曰：“大人与客语，乃俱窃听。炊忘箸箄，饭今成糜。”太丘曰：“尔颇有所识不？”对曰：“仿佛志之。”二子俱说，更相易夺，言无遗失。太丘曰：“如此，但糜自可，何必饭也。”",
                    "zhushu": ""
                },
                {
                    "paragraph": "何晏七岁，明惠若神，魏武奇爱之，因晏在宫内，欲以为子。晏乃画地令方，自处其中。人问其故，答曰：“何氏之庐也。”魏武知之，即遣还。",
                    "zhushu": "《魏略》曰：“晏父蚤亡，太祖为司空时纳晏母。其时秦宜禄、阿鳔亦随母在宫，并宠如子，常谓晏为假子也。”"
                },
                {
                    "paragraph": "晋明帝数岁，坐元帝䣛上，有人从长安来，元帝问洛下消息，澘然流涕。明帝问何以致泣，具以东渡意告之。因问明帝：“汝意谓长安何如日远？”答曰：“日远，不闻人从日边来，居然可知。”元帝异之。明日，集群臣宴会，告以此意，更重问之，乃答曰：“日近。”元帝失色曰：“尔何故异昨日之言邪？”答曰：“举目见日，不见长安。”",
                    "zhushu": ""
                },
                {
                    "paragraph": "司空顾和与时贤共清言，张玄之、顾敷是中外孙，年并七岁，",
                    "zhushu": "《顾恺之家传》曰：“敷字祖根，吴郡吴人。滔然有大成之量。仕至箸作郎，二十三卒。”"
                },
                {
                    "paragraph": "在床边戏。于时闻语，神情如不相属。瞑于灯下，二儿共叙客主之言，都无遗失。顾公越席而提其耳曰：“不意衰宗复生此寳！”",
                    "zhushu": ""
                },
                {
                    "paragraph": "韩康伯数岁，家酷贫，至大寒，止得襦。母殷夫人自成之，令康伯捉熨斗，谓康伯曰：“且箸襦，寻作复㡓。”儿云：“巳足，不须复㡓也。”毋问其故，答曰：“火在熨斗中而柄热，今既箸𥜗，下亦当煗，故不须耳。”毋甚异之，知为国器。",
                    "zhushu": ""
                },
                {
                    "paragraph": "晋孝武年十二，时冬天，昼日不箸复衣，但箸单练衫五六重，夜则累茵褥。谢公谏曰：“圣体宜令有常，陛下昼过冷，夜过热，恐非摄养之术。”帝曰：“昼动夜静。”",
                    "zhushu": "《老子》曰：“躁胜寒，静胜热。”此言夜静寒宜重肃也。"
                },
                {
                    "paragraph": "谢公出叹曰：“上理不减先帝。”",
                    "zhushu": "简文帝善言理也。"
                },
                {
                    "paragraph": "桓宣武薨，桓南郡年五岁，服始除，桓车骑与送故文武别，",
                    "zhushu": "《桓冲别传》曰：“冲字𤣥叔，温弟也。累迁车骑将军，都督七州诸军事。”"
                },
                {
                    "paragraph": "因指语南郡：“此皆汝家故吏佐。”玄应声恸哭，酸感傍人。车骑每自目巳坐曰：“灵寳成人，当以此坐还之。”",
                    "zhushu": "灵寳，𤣥小字也。"
                },
                {
                    "paragraph": "鞠爱过于所生。",
                    "zhushu": ""
                }
            ]
        },
        {
            "name": "豪爽第十三",
            "paragraphs": [
                {
                    "paragraph": "豪爽第十三",
                    "type": 1
                },
                {
                    "paragraph": "王大将军年少时，旧有田舍名，语音亦楚。武帝唤时贤共言侮蓺事，人皆多有所知，唯王都无所闗，意色殊恶。自言知打鼓吹，帝令取鼓与之，于坐振䄂而起，杨槌奋击，音节谐捷，神气豪上，傍若无人，举坐叹其雄爽。",
                    "zhushu": "或曰：“敦尝坐武昌钓台，闻行船打鼓，嗟称其能。”俄而一槌小异，敦以扇柄撞几曰：“可恨。”应侍侧曰：“不然，此是回颿檛。”使视之，云：“船人入夹口。”应知鼓又善于敦也。"
                },
                {
                    "paragraph": "王处仲，世许高尚之目，尝荒恣于色，体为之弊。左右谏之，处仲曰：“吾乃不觉尔，如此者甚易耳。”乃开后合，驱诸婢妾数十人出路，任其所之，时人叹焉。",
                    "zhushu": "邓粲《晋纪》曰：“敦性简脱，口不言财，其存尚如此。”"
                },
                {
                    "paragraph": "王大将军自目高朗疏率，学通左氏。",
                    "zhushu": "《晋阳秋》曰：“敦少称高率，通朗有鉴裁。”"
                },
                {
                    "paragraph": "王处仲每酒后辙咏：“老骥伏枥，志在千里，烈士暮年，壮心不巳。”",
                    "zhushu": "魏武帝《乐府诗》："
                },
                {
                    "paragraph": "以如意打唾壷，壷口尽缺。",
                    "zhushu": ""
                },
                {
                    "paragraph": "晋明帝欲起池台，元帝不许。帝时为太子，好养武士，一夕中作池，比晓便成。今太子西池是也。",
                    "zhushu": "《丹阳记》曰：“西池，孙登所创，吴史所称西苑也，明帝修复之耳。”"
                },
                {
                    "paragraph": "王大将军始欲下都处分树置，先遣㕘军告朝廷，讽旨时贤。祖车骑尚未镇夀春，瞋目厉声语使人曰：“卿语阿黑，",
                    "zhushu": "敦小字也。"
                },
                {
                    "paragraph": "何敢不逊。催摄面去，须臾不尔，我将三千兵槊脚令上。”王闻之而止。",
                    "zhushu": ""
                },
                {
                    "paragraph": "庾稚恭既常有中原之志，文康时，权重未在巳。及季坚作相，忌兵畏祸，与稚恭历同异者久之，乃果行。倾荆汉之力，穷舟车之势，师次于襄阳，",
                    "zhushu": "《汉晋春秋》曰：“翼风仪美劭，才能丰赡，少有经纬大略。及继兄亮居方州之任，有匡维内外、扫荡群凶之志。是时杜乂、殷浩诸人盛名冠世，翼未之贵也。常曰：‘此軰宜束之高阁，俟天下清定，然后议其所任耳。’其意气如此。唯与桓温友善，相期以宁济宇宙之事。初，翼辄发所部奴及车马万数，率大军入沔，将谋伐狄，遂次于襄阳。”《翼别传》曰：“翼为荆州，雅有正志，每以门地威重，兄弟宠授，不陈力竭诚，何以报国！虽蜀阻险塞，胡负凶力，然皆无道，酷虐，易可乘灭。当此时，不能扫除二冦，以复王业，非丈夫也。于是征役三州，悉其帑实，成众五万，兼率荒附，治戎大举，直指魏、赵，军次襄阳，耀威汉北也。”"
                },
                {
                    "paragraph": "大会叅佐，陈其旌甲，亲授弧矢曰：“我之此行，若此射矣。”遂三起三叠，徒众属目，其气十倍。",
                    "zhushu": ""
                },
                {
                    "paragraph": "桓宣武平蜀，集叅僚置酒于李势殿，巴蜀搢绅莫不来萃。桓既素有雄情爽气，加尔日音调英发，叙古今成败由人，存亡系才，其状磊落，一坐叹赏。既散，诸人追味余言。于时寻阳周馥曰：恨卿軰不见王大将军。",
                    "zhushu": "《中兴书》曰：“馥，周抚孙也，字湛隐。有将略，曾作敦掾。”"
                },
                {
                    "paragraph": "桓公读《高士传》，至于陵仲子便掷去，曰：“谁能作此溪刻自处！”",
                    "zhushu": "皇甫谧《高士传》曰：“陈仲子，字子终，齐人。兄戴相齐，食禄万锺。仲子以兄禄为不义，乃适楚，居于陵。曾乏粮三日，匐匍而食井李之实，三咽而后能视。身自织屦，令妻擗纑以易衣食。尝归省母，有馈其兄生鵞者，仲子嚬顣曰：‘恶用此鶂鶂为哉？’后母杀鵞，仲子不知而食之。兄自外入曰：‘鶂鶂肉邪？’仲子出门，哇而吐之。楚王闻其名，聘以为相，乃夫妇逃去，为人灌园。”"
                },
                {
                    "paragraph": "桓石虔，司空豁之长庶也，",
                    "zhushu": "《豁别传》曰：“豁字朗子，温之弟。累迁荆州刺史，赠司空。”"
                },
                {
                    "paragraph": "小字镇恶。年十七八，未被举，而童隶巳呼为镇恶郎。尝住宣武斋头，从征枋头，车骑冲没陈，左右莫能先救。宣武谓曰：“汝叔落贼，汝知不？”石虔闻之，气甚奋，命朱辟为副，策马于数万众中，莫有抗者，径致冲还，三军叹服。河朔后以其名断疟。",
                    "zhushu": "《中兴书》曰：“石虔有才𠏉，有史学，累有载功，仕至豫州刺史，赠后军将军。”"
                },
                {
                    "paragraph": "陈林道在西岸，",
                    "zhushu": "《晋阳秋》曰：“逵为西中郎将，领淮南太守，戍历阳。”"
                },
                {
                    "paragraph": "都下诸人共要至牛渚会。陈理既佳，人欲共言折，陈以如意拄颊，望鸡笼山叹曰：“孙伯符志业不遂。”",
                    "zhushu": "《吴录》曰：“长沙桓王讳策，字伯符，吴郡富春人。少有雄姿风气，年十九而袭业，众号孙郎。平定江东，为许贡客射破其面，引镜自照，谓左右曰：‘面如此，岂可复立功乎？’乃谓张昭曰：‘中国方乱，夫以吴越之众，三江之固，足以观成败。公等善相吾弟。’呼大皇帝授以印绶，曰：‘举江东之众，决机于两陈之间，卿不如我。任贤使能，各尽其心，我不如卿。慎勿北渡。’语毕而薨，年二十有六。”"
                },
                {
                    "paragraph": "于是竟坐不得谈。",
                    "zhushu": ""
                },
                {
                    "paragraph": "王司州在谢公坐，咏：“入不言兮出不辞，乘回风兮载云旗。”",
                    "zhushu": "《离骚·九歌·少司命》之辞。"
                },
                {
                    "paragraph": "语人云：“当尔时，觉一坐无人。”",
                    "zhushu": ""
                },
                {
                    "paragraph": "桓𤣥西下，入石头，外白司马梁王奔叛。",
                    "zhushu": "《续晋阳秋》曰：“梁王珍之，字景度。”《中兴书》曰：“初，桓𤣥篡位，国人有孔璞者，奉珍之奔寻阳。义旗既兴，归朝廷，仕至太常卿，以罪诛。”"
                },
                {
                    "paragraph": "玄时事形巳济，在平乘上笳鼓并作，直高咏云：“箫管有遗音，梁王安在哉？”",
                    "zhushu": "阮籍《咏怀诗》也。"
                }
            ]
        },
        {
            "name": "容止第十四",
            "paragraphs": [
                {
                    "paragraph": "容止第十四",
                    "type": 1
                },
                {
                    "paragraph": "魏武将见匈奴使，自以形陋，不足雄远国，",
                    "zhushu": "魏氏春秋曰：武王姿貌短小，而神眀英发。"
                },
                {
                    "paragraph": "使崔季珪代，帝自捉刀立床头。既毕，令闲谍问曰：“魏王何如？”匈奴使答曰：“魏王雅望非常，",
                    "zhushu": "魏志曰：崔琰字季珪，清河东武城人。声姿高畼，眉目疏朗，𩰄长四尺，甚有威重。"
                },
                {
                    "paragraph": "然床头捉刀人，此乃英雄也。”魏武闻之，追杀此使。",
                    "zhushu": ""
                },
                {
                    "paragraph": "何平叔美姿仪，面至白，魏眀帝疑其傅粉。正夏月，与热汤饼，既噉，大汗出，以朱衣自拭，色转皎然。",
                    "zhushu": "魏略曰：晏性自喜，动静粉帛不去手，行步顾影。按此言，则晏之妖丽，本资外饰。且晏养自宫中，与帝相长，岂复疑其形姿，待验而明也。"
                },
                {
                    "paragraph": "魏明帝使后弟毛曽与夏侯𤣥共坐，时人谓蒹葭倚玉树。",
                    "zhushu": "魏志曰：𤣥为黄门侍郎，与毛曽并坐，𤣥甚耻之，曾说形于色。明帝恨之，左迁𤣥为羽林监。"
                },
                {
                    "paragraph": "时人目夏侯太初朗朗如日月之入怀，李安国穨唐如玉山之将崩。",
                    "zhushu": "魏略曰：李丰字安国，卫尉李义子也。识别人物，海内注意。明帝得吴降人，问江东闻中国名士为谁，以安国对之。是时丰为黄门郞，改名宣。上问安国所在，左右公卿即具以丰对。上曰：丰名乃被于吴越邪？任至中书令，为晋王所诛。"
                },
                {
                    "paragraph": "嵇康身长七尺八寸，风姿特秀，",
                    "zhushu": "康别传曰：康长七尺八寸，伟容色，土木形。骸不加餙厉，而龙章凤姿天质自然。正尔在群形之中，便自知非常之器。"
                },
                {
                    "paragraph": "见者叹曰：“萧萧肃肃，爽朗清举。”或云：“肃肃如松下风，高而徐引。”山公曰：“嵇叔夜之为人也，岩岩若孤松之独立；其醉也，傀俄若玉山之将崩。”",
                    "zhushu": ""
                },
                {
                    "paragraph": "裴令公目王安丰，眼烂烂如岩下电。",
                    "zhushu": "王戎形状短小，而目甚清炤，视日不眩。"
                },
                {
                    "paragraph": "潘岳妙有姿容，好神情，",
                    "zhushu": "岳别传曰：岳姿容甚美，风仪闲畅。"
                },
                {
                    "paragraph": "少时挟弹出洛阳道，妇人遇者，莫不连手共萦之。左太冲绝丑，",
                    "zhushu": "续文章志曰：思貌丑顇，不持仪饰。"
                },
                {
                    "paragraph": "亦复效岳游遨。于是群妪齐共乱唾之，委顿而返。",
                    "zhushu": "语林日：安仁至美，每行，老妪以果掷之满车。张孟阳至丑，每行，小儿以瓦。石投之亦满车。二说不同。"
                },
                {
                    "paragraph": "王夷甫容貌整丽，妙于谈𤣥，恒捉白玉柄麈尾，与手都无分别。",
                    "zhushu": ""
                },
                {
                    "paragraph": "潘安仁、夏侯湛并有美容，喜同行，时人谓之连璧。",
                    "zhushu": "八王故事曰：岳与湛著契，故好同游。"
                },
                {
                    "paragraph": "裴令公有俊容姿，一旦有疾，至困，惠帝使王夷甫往看。裴方向壁卧，闻王使至，强回视之。王出，语人曰：“双眸闪闪若岩下电，精神挺动，体中故小恶。”",
                    "zhushu": "名士传曰：楷病困，诏遣黄门郎王夷甫省之。楷回眸属夷甫云：竟未相识。夷甫还，亦叹其神俊。"
                },
                {
                    "paragraph": "有人语王戎曰：“嵇延祖卓卓，如野鹤之在鸡群。”答曰：“君未见其父耳。”",
                    "zhushu": "康已见上。"
                },
                {
                    "paragraph": "裴令公有俊容仪，脱冠冕，粗服乱头皆好，时人以为玉人。见者曰：“见裴叔则，如玉山上行，光映照人。”",
                    "zhushu": ""
                },
                {
                    "paragraph": "刘伶身长六尺，貌甚丑顇，而悠悠忽忽，土木形骸。",
                    "zhushu": "梁祚魏国统曰：刘伶字伯伦，形貌丑陋，身长六尺，然肆意放荡，悠焉独畼，自得一时，常以宇宙为狭。"
                },
                {
                    "paragraph": "骠骑王武子是卫玠之舅，俊爽有风姿。见玠，辄叹曰：“珠玉在侧，觉我形秽。”",
                    "zhushu": "玠别传曰：骠骑王济，玠之舅也。尝与同游，语人曰：昨日吾与外生共坐，若明珠之在侧，朗然来照人。"
                },
                {
                    "paragraph": "有人诣王太尉，遇安丰大将军、丞相在坐。往别屋，见季胤、平子，",
                    "zhushu": "石崇金谷诗叙曰：王诩，字季胤，琅邪人。王氏谱曰：诩，夷甫弟也。仕至修武令。"
                },
                {
                    "paragraph": "还，语人曰：“今日之行，触目见琳琅珠玉。”",
                    "zhushu": ""
                },
                {
                    "paragraph": "王丞相见卫洗马，曰：“居然有羸形，虽复终日调畼，若不堪罗绮。”",
                    "zhushu": "玠别传曰：玠素抱羸疾。西京赋曰：始徐进而羸形，似不胜乎罗绮。"
                },
                {
                    "paragraph": "王大将军称太尉：“处众人中，似珠玉在瓦石间。”",
                    "zhushu": ""
                },
                {
                    "paragraph": "庾子嵩长不满七尺，腰带十围，颓然自放。",
                    "zhushu": ""
                },
                {
                    "paragraph": "卫玠从豫章至下都，人久闻其名，观者如堵墙。玠先有羸疾，体不堪劳，遂成病而死。时人谓看杀卫玠。",
                    "zhushu": "玠别传曰：玠在群伍之中，寔有异人之望。龆龀时乘白羊车于洛阳市上，咸曰：谁家璧人？于是家门州党号为璧人。按永嘉流人名曰：玠以永嘉六年五月六日至豫章，其年六月二十日卒。此则玠之南度豫章四十五日，岂暇至下都而亡乎？且诸书皆云玠亡在豫章，而不云在下都也。"
                },
                {
                    "paragraph": "周伯仁道桓茂伦：“嵚﨑历落可笑人。”或云谢㓜舆言。周侯说王长史父：“",
                    "zhushu": "王氏谱曰：讷字文开，太原人。祖默，尚书。父祐，散骑常侍。讷始过江，仕至新淦令。"
                },
                {
                    "paragraph": "形貌既伟，雅懐有槩，保而用之，可作诸许物也。”",
                    "zhushu": ""
                },
                {
                    "paragraph": "祖士少见卫君长，云：“此人有旄仗下形。”",
                    "zhushu": ""
                },
                {
                    "paragraph": "石头事故，朝廷倾覆。",
                    "zhushu": "晋阳秋曰：苏峻自姑孰至于石头，逼迁天子。峻以仓屋为宫，使人守卫。灵鬼志谣征曰：明帝末，有谣歌：侧侧力，放马出山侧，大马死，小马饿。后峻迁帝于石头，御膳不具。"
                },
                {
                    "paragraph": "温忠武与庾文康投陶公求救，陶公云：“肃祖顾命不见及，且苏峻作乱，衅由诸庾，诛其兄弟，不足以谢天下。”",
                    "zhushu": "徐广晋纪曰：肃祖遗诏：庾亮、王导辅㓜主而进大臣官，陶侃、祖约不在其例。侃、约疑亮、𥨊遗诏也。中兴书曰：初，庾亮欲征苏峻，卞壸不许。温峤及三吴欲起兵卫帝室，亮不听，下制曰：妄起兵者诛。故峻得作。乱京邑也。"
                },
                {
                    "paragraph": "于时庾在温船后，闻之，忧怖无计。别日，温劝庾见陶，庾犹豫未能往。温曰：“溪狗我所悉，卿但见之，必无忧也。”庾风姿神貌，陶一见便改观，谈宴竟日，爱重顿至。",
                    "zhushu": ""
                },
                {
                    "paragraph": "庾太尉在武昌，秋夜气佳景清，使吏殷浩、王胡之之徒登南楼理咏。音调始遒，闻函道中有屐声甚厉，定是庾公。俄而率左右十许人步来，诸贤欲起避之，公徐云：“诸君少住，老子于此处兴复不浅。“因便据胡床，与诸人咏谑，竟坐甚得任乐。后王逸少下，与丞相言及此事。丞相曰：“元规尔时风范不得不小穨。”右军答曰：“唯丘壑独存。”",
                    "zhushu": "孙绰庾亮碑文曰：公雅好所托，常在尘垢之外。虽柔心应世，蠖屈其迹，而方寸湛然，固以𤣥对山水。"
                },
                {
                    "paragraph": "王敬豫有美形，问讯王公，王公抚其肩曰：“阿奴恨才不称。”又云：“敬豫事事似王公。”",
                    "zhushu": "语林曰：谢公云：小时在殿廷，会见丞相，便觉清风来拂人。"
                },
                {
                    "paragraph": "王右军见杜𢎞治，叹曰：“面如凝脂，眼如点漆，此神仙中人。”",
                    "zhushu": "江左名士传曰：永和中，刘真长、谢仁祖共商略中朝人士。或曰：杜𢎞治清标令上为后来之美。又面如凝脂，眼如点漆，粗可得，方诸卫玠。"
                },
                {
                    "paragraph": "时人有称王长史形者，蔡公曰：“恨诸人不见杜𢎞治耳。”",
                    "zhushu": ""
                },
                {
                    "paragraph": "刘尹道桓公：“鬓如反猬皮，眉如紫石棱，自是孙仲谋、司马宣王一流人。”",
                    "zhushu": "宋明帝文章志曰：温为温峤所赏，故名温。吴志曰：孙权字仲谋，策弟也。汉使者刘琬语人曰：吾观孙氏兄弟，虽并有才秀，明达皆禄胙不终；唯中弟孝廉，形貌魁伟，骨体不恒，有大贵之表。晋阳秋曰：宣王天姿杰迈，有英雄之略。"
                },
                {
                    "paragraph": "王敬伦风姿似父，作侍中，加授桓公公服，从大门入。桓公望之曰：“大奴固自有凤毛。”",
                    "zhushu": "大奴，王劭也，已见。中兴书曰：劭美姿容，持仪操也。"
                },
                {
                    "paragraph": "林公道王长史：“敛衿作一来，何其轩轩韶举。”",
                    "zhushu": "语林曰：王仲祖有好仪形，每览镜自照曰：王文开那生如馨儿？时人谓之达也。"
                },
                {
                    "paragraph": "时人目王右军：“飘如游云，矫若惊龙。”",
                    "zhushu": ""
                },
                {
                    "paragraph": "王长史尝病，亲疏不通。林公来，守门人遽启之曰：“一异人在门，不敢不启。”王笑曰：“此必林公。”",
                    "zhushu": "按语林曰：诸人尝要阮光禄共诣林公。阮曰：欲闻其言，恶见其面。此则林公之形，信当丑异。"
                },
                {
                    "paragraph": "或以方谢仁祖，不乃重者。桓大司马曰：“诸君莫轻道，仁祖企脚北窻下弹琵琶，故自有天际真人想。”",
                    "zhushu": "晋阳秋曰：尚善音乐，裴子云：丞相尝曰：坚石挈脚枕琵琶，有天际想。坚石，尚小名。"
                },
                {
                    "paragraph": "王长史为中书郎，往敬和许。",
                    "zhushu": "敬和王洽已见。"
                },
                {
                    "paragraph": "尔时积雪，长史从门外下车，步入尚书，著公服。敬和遥望，叹曰：“此不复似世中人。”",
                    "zhushu": ""
                },
                {
                    "paragraph": "简文作相王时，与谢公共诣桓宣武。王珣先在内，桓语王：“卿尝欲见相王，可住帐里。”二客既去，桓谓王曰：“定何如？”王曰：“相王作辅，自然湛若神君。”",
                    "zhushu": "续晋阳秋日：帝美风姿，举止端详。"
                },
                {
                    "paragraph": "公亦万夫之望，不然，仆射何得自没？",
                    "zhushu": "仆射谢安。"
                },
                {
                    "paragraph": "海西时，诸公每朝，朝堂犹暗，唯会稽王来，轩轩如朝霞举。",
                    "zhushu": ""
                },
                {
                    "paragraph": "谢车骑道谢公：“游肆复无乃高唱，但恭坐捻鼻顾睐，便自有寝处山泽闲仪。”",
                    "zhushu": ""
                },
                {
                    "paragraph": "谢公云：“见林公双眼，黯黯明黑。”孙兴公见林公：“棱棱露其爽。”",
                    "zhushu": ""
                },
                {
                    "paragraph": "庾长仁与诸弟入吴，欲住亭中宿。诸弟先上，见群小满屋，都无相避意。长仁曰：“我试观之。”乃策杖将一小儿，始入门，诸客望其神姿，一时𨓆匿。",
                    "zhushu": "长仁已见。一说是庾亮。"
                },
                {
                    "paragraph": "有人叹王恭形茂者，云：“濯濯如春月柳。”",
                    "zhushu": ""
                }
            ]
        },
        {
            "name": "自新第十五",
            "paragraphs": [
                {
                    "paragraph": "自新第十五",
                    "type": 1
                },
                {
                    "paragraph": "周处年少时，凶强侠气，为乡里所患。",
                    "zhushu": "处别传曰：处字子隐，吴郡阳羡人。父鲂，吴鄱阳太守。处少孤，不治细行。晋阳秋曰：处轻果薄行，州郡所弃。"
                },
                {
                    "paragraph": "又义兴水中有蛟，山中有邅迹",
                    "zhushu": "一作白额。"
                },
                {
                    "paragraph": "虎，并皆㬥犯百姓。义兴人谓为三横，而处尤剧。或说处杀虎斩蛟，实冀三横唯余其一。处即刺杀虎，又入水击蛟，蛟或浮或没，行数十里，处与之俱，经三日三夜，乡里皆谓已死，更相庆，竟杀蛟而出。闻里人相庆，始知为人情所患，有自改意。",
                    "zhushu": "孔氏志怪曰：义兴有邪足虎，溪渚长桥有苍蛟，并大噉人。郭西周时谓郡中三害，周即处也。"
                },
                {
                    "paragraph": "乃自吴寻二陆，平原不在，正见清河，具以情告，并云欲自修改，而年已蹉跎，终无所成。清河曰：“古人贵朝闻夕死，况君前途尚可，且人患志之不立，亦何忧令名不彰耶？”处遂改励，终为忠臣孝子。",
                    "zhushu": "晋阳秋曰：处仕晋为御史中丞，多所弹糺。氐人齐万年反，乃令处距万年。伏波孙秀欲表处母老，处曰：忠孝之道，何当得两全？乃进战，斩首万计，弦绝矢尽，左右劝𨓆，处曰：此是吾授命之日。遂战而没。"
                },
                {
                    "paragraph": "戴渊少时，游侠不治行检，尝在江淮间攻掠商旅。陆机赴假还洛，辎重甚盛。渊使少年掠劫，渊在岸上，据胡床指麾左右，皆得其宜。渊既神姿峰颕，虽处鄙事，神气犹异。机于船屋上遥谓之曰：“卿才如此，亦复作劫邪？”渊便泣涕，投剑归机。辞厉非常，机弥重之，定交，作笔荐焉。",
                    "zhushu": "虞预晋书曰：机荐渊于赵王伦曰：葢闻繁弱登御，然后高墉之功显；孤竹在肆，然后降神之曲成。伏见处士戴渊，砥节立行，有井渫之洁；安竆乐志，无风尘之慕。诚东南之遗寳，朝廷之贵璞也。若得寄迹康衢，必能结轨骥騄；耀质廊庙，必能垂光瑜璠。夫枯岸之民，果于输珠；润山之客，烈于贡玉。葢明暗呈形，则庸识所甄也。伦即辟渊。"
                },
                {
                    "paragraph": "过江，仕至征西将军。",
                    "zhushu": ""
                }
            ]
        },
        {
            "name": "企羡第十六",
            "paragraphs": [
                {
                    "paragraph": "企羡第十六",
                    "type": 1
                },
                {
                    "paragraph": "王丞相拜司空，桓廷尉作两髻，葛帬策杖，路边窥之，叹曰：“人言阿龙超，阿龙故自超。”",
                    "zhushu": "阿龙丞相小字。"
                },
                {
                    "paragraph": "不觉至台门。王丞相过江，自说昔在洛水边，数与裴成公、阮千里诸贤共谈道。羊曼曰：“人久以此许卿，何须复尔？”王曰：“亦不言我须此，但欲尔时不可得耳。”",
                    "zhushu": "欲一作叹。"
                },
                {
                    "paragraph": "王右军得人以兰亭集序方金谷诗序，又以已敌石崇，甚有欣色。",
                    "zhushu": "王羲之临河叙曰：永和九年，岁在癸丑，莫春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹，又有清流激湍，映带左右，引以为流觞曲水，列坐其次。是日也，天朗气清，惠风和畼，娱目骋懐，信可乐也。虽无丝竹管弦之盛，一觞一咏，亦足以畼叙幽情矣。故列序时人，录其所述。右将军司马太原孙丞公等二十六人，赋诗如左。前余姚令会稽谢胜等十五人，不能赋诗，罚酒各三斗。"
                },
                {
                    "paragraph": "王司州先为庾公记室叅军，后取殷浩为长史。始到，庾公欲遣王使下都。王自启求住，曰：“下官希见盛德，渊源始至，犹贪与少日周旋。”",
                    "zhushu": ""
                },
                {
                    "paragraph": "郗嘉宾得人以已比符坚，大喜。",
                    "zhushu": ""
                },
                {
                    "paragraph": "孟昶未达时，家在京口，",
                    "zhushu": "晋安帝纪曰：昶字彦达，平昌人。父馥，中护军。昶矜严有志，𡱈少为王恭所知，豫义旗之勋，迁丹阳尹。卢循既下，昶虑事不济，仰药而死。"
                },
                {
                    "paragraph": "尝见王恭乘高舆，被鹤氅裘。于时微雪，昶于篱间窥之，叹曰：此真神仙中人。",
                    "zhushu": ""
                }
            ]
        },
        {
            "name": "伤逝第十七",
            "paragraphs": [
                {
                    "paragraph": "伤逝第十七",
                    "type": 1
                },
                {
                    "paragraph": "王仲宣好驴鸣，",
                    "zhushu": "魏志曰：王粲字仲宣，山阳高平人。曽祖龚、父畼，皆为汉三公。粲至长安见蔡邕，邕奇之，倒，屣迎之曰：此王公孙，有异才，吾不及也。吾家书籍，尽当与之。避乱荆州，依刘表，以粲貌𥨊通脱，不甚重之。太祖以从征吴，道中卒。"
                },
                {
                    "paragraph": "既葬，文帝临其丧，顾语同游曰：“王好驴鸣，可各作一声以送之。赴客皆一作驴鸣。”",
                    "zhushu": "按戴叔鸾母好驴鸣，叔鸾每为驴鸣以说其母。人之所好，傥亦同之。"
                },
                {
                    "paragraph": "王濬冲为尚书令，著公服，乘轺车，经黄公酒垆下过。",
                    "zhushu": "韦昭汉书注曰：垆，酒肆也。以土为堕，四边，高似垆也。"
                },
                {
                    "paragraph": "顾谓后车客：“吾昔与嵇叔夜、阮嗣宗共酣饮于此垆，竹林之逰，亦预其末。自嵇生夭，阮公亡以来，便为时所羁绁。今日视此虽近，邈若山河。”",
                    "zhushu": "竹林七贤论曰：俗传若此，颍川庾爰之尝以问其伯文康，文康云：中朝所不闻，江左忽有此论，葢好事者为之耳。"
                },
                {
                    "paragraph": "孙子荆以有才，少所推服，唯雅敬王武子。武子丧时，名士无不至者。子荆后来，临尸恸哭，宾客莫不垂涕。哭毕，向灵床曰：“卿常好我作驴鸣，今我为卿作。体似真声，宾客皆笑。”孙举头曰：“使君辈存，令此人死。”",
                    "zhushu": "语林日：王武子葬孙子荆，哭之甚悲，宾客莫不垂涕。既作驴鸣，宾客皆笑。孙曰：诸君不死，而令武子死乎？宾客皆怒。"
                },
                {
                    "paragraph": "王戎丧儿万子，山简往省之，王悲不自胜。简曰：“孩抱中物，何至于此！”王曰：“圣人忘情，最下不及情。情之所钟，正在我辈。”",
                    "zhushu": "王隐晋书曰：戎子绥欲取裴遁女。绥既蚤亡，戎过伤痛，不许。人求之，遂至老无敢取者。"
                },
                {
                    "paragraph": "简服其言，更为之恸。",
                    "zhushu": "一说是王夷甫丧子，山简吊之。"
                },
                {
                    "paragraph": "有人哭和长舆曰：“峨峨若千丈松崩。”",
                    "zhushu": ""
                },
                {
                    "paragraph": "卫洗马以永嘉六年丧，谢鲲哭之，感动路人。",
                    "zhushu": "永嘉流人名曰玠，以六年六月二十日亡，葬南昌城许征墓东。玠之薨，谢㓜舆发哀于武昌，感恸不自胜。人问子可血而。致哀如是。答曰：栋梁折矣，何得不哀？"
                },
                {
                    "paragraph": "咸和中，丞相王公教曰：“卫洗马当改葬。此君风流名士，海内所瞻，可修薄祭，以敦旧好。”",
                    "zhushu": "玠别传曰：玠咸和中故迁于江寜，丞相王公教曰：洗马明当改葬，此君风流名士，海内民望，可修三牲之祭，以敦旧好。"
                },
                {
                    "paragraph": "顾彦先平生好琴，及丧，家人常以琴置灵床上。张季鹰往哭之，不胜其恸，遂径上床，鼓琴，作数曲竟，抚琴曰：“顾彦先颇复赏此不？”因又大恸，遂不执孝子手而出。",
                    "zhushu": ""
                },
                {
                    "paragraph": "庾亮儿遭苏峻难遇害。诸葛道明女为庾儿妇，既寡，将改适，",
                    "zhushu": "亮子会，会妻父彪，并已见上。"
                },
                {
                    "paragraph": "与亮书及之。亮答曰：“贤女尚少，故其宜也。感念亡儿，若在初没。”",
                    "zhushu": ""
                },
                {
                    "paragraph": "庾文康亡，何扬州临葬，云：“埋玉树箸土中，使人情何能已已。”",
                    "zhushu": "𢯱神记曰：初，庾亮病，术士戴洋曰：昔苏峻事公于白石祠中，许赛车下牛，从来未解，为此鬼所考，不可救也。明年，亮果亡。灵鬼志谣征曰：文康初，镇武昌，出石头，百姓看者于岸歌曰：庾公上武昌，翩翩如飞鸟。庾公还扬州，白马牵旒旐。又曰：庾公初上时，翩翩如飞鵶。庾公还扬州，白马牵旐车。后连征不入，寻薨，下都葬焉。"
                },
                {
                    "paragraph": "王长史病笃，寝卧灯下，转麈尾视之，叹曰：“如此人，曽不得四十。”及亡，刘尹临殡，以犀柄麈尾箸柩中，因恸绝。",
                    "zhushu": "蒙别传曰：蒙以永和初卒，年三十九。沛国刘惔与蒙至交，及卒，惔深悼之，虽友于之爱，不能过也。"
                },
                {
                    "paragraph": "支道林丧法虔之后，精神霣丧，风味转坠。",
                    "zhushu": "支遁传曰：法虔道林。同学也。俊朗有理义，遁甚重之。"
                },
                {
                    "paragraph": "常谓人曰：“昔匠石废斤于郢人，",
                    "zhushu": "庄子：人垩漫其鼻端，若蝇翼，使匠石运斤斲之，垩尽而鼻不伤，郢人立不失容。"
                },
                {
                    "paragraph": "牙生辍弦于钟子，",
                    "zhushu": "韩诗外传曰：伯牙鼓琴，钟子期听之。方鼓琴，志在太山。子期曰：善哉平　琴！巍巍乎若太山。莫景之间，志在流水，子期曰：善哉乎鼓琴，洋洋乎若㳅水。钟子期死，伯牙擗琴绝弦，终身不复鼓之，以为在者无足为之鼓琴也。"
                },
                {
                    "paragraph": "推已外求，良不虚也。冥契既逝，发言莫赏，中心蕰结，余其亡矣。”郤后一年，支遂殒。",
                    "zhushu": ""
                },
                {
                    "paragraph": "郗嘉宾丧，左右白郗公：“郎丧。”既闻不悲，因语左右：“殡时可道。”公往临殡，一恸几绝。",
                    "zhushu": "中兴书曰：超年四十二，先愔卒。超所交友，皆一时俊乂。及死之日，贵贱为诔者四十余人。续晋阳秋曰：超党戴桓氏，为其谋主。以父愔忠于王室，不令知之。将亡，出一小书箱付门生，云：本欲焚此，恐官年尊，必以伤愍为毙。我亡后，若大损眠食，则呈此箱。愔后果恸悼成疾。门生乃如超、旨则与桓温往反密计。愔见即大怒曰：小子死恨晚，后不复哭。"
                },
                {
                    "paragraph": "戴公见林法师墓",
                    "zhushu": "支遁传曰：遁太和元年终于剡之石城山，因葬焉。"
                },
                {
                    "paragraph": "曰：“德音未远，而拱木已积，冀神理绵绵，不与气运俱尽耳。”",
                    "zhushu": "王珣法师墓下诗序曰：余以寜康二年命驾之剡石城山，即法师之丘也。高坟郁为荒楚，丘陇化为宿莽，遗迹未灭，而其人已远。感想平昔，触物凄懐，其为时贤所惜如此。"
                },
                {
                    "paragraph": "王子敬与羊绥善。绥清淳简贵，为中书郎，少亡。",
                    "zhushu": "绥已见。"
                },
                {
                    "paragraph": "王深相痛悼，语东亭云：“是国家可惜人。”",
                    "zhushu": ""
                },
                {
                    "paragraph": "王东亭与谢公交恶。",
                    "zhushu": "中兴书曰：珣兄弟皆壻谢氏，以猜嫌离婚。太傅既与珣绝婚，又离妻，由是二族遂成仇衅。"
                },
                {
                    "paragraph": "王在东闻谢丧，便出都诣子敬道：欲哭谢公。子敬始卧，闻其言，便惊起曰：“所望于法护。”",
                    "zhushu": "法护珣小。字。"
                },
                {
                    "paragraph": "王于是往哭。督帅刁约不听前，曰：“官平生在时，不见此客。”王亦不与语，直前哭，甚恸，不执末婢手而𨓆。",
                    "zhushu": "末婢谢琰，小字琰，字瑗度，安少子。开率有大度，为孙恩所害。赠侍中、司空。"
                },
                {
                    "paragraph": "王子猷、子敬俱病笃，而子敬先亡。",
                    "zhushu": "献之以泰元十三年卒，年四十五。"
                },
                {
                    "paragraph": "子猷问左右：“何以都不闻消息？此已丧矣。”语时了不悲。便索舆来奔丧，都不哭。子敬素好琴，便径入坐灵床上，取子敬琴弹弦，既不调，掷地云：“子敬、子敬，人琴俱亡。”因恸绝良久，月余亦卒。",
                    "zhushu": "幽明录曰：泰元中，有一师从远来，莫知所出，云：人命应终，有生乐代者，则死者可生；若逼人求代，亦复不过少时。人闻此，咸怪其虚诞。王子猷、子敬兄弟特相和睦。子敬疾，属纩，子猷谓之曰：吾才不如弟，位亦通塞，请以余年代弟。师曰：夫生代死者，以已年限。有余，得以足亡者耳。今贤弟命既应终，君侯筭亦当尽，复何所代？子猷先有背疾，子敬疾笃，恒禁来往，闻亡便抚心悲惋，都不得一声，背即溃裂。推师之言，信而有实。"
                },
                {
                    "paragraph": "孝武山陵夕，王孝伯入临，告其诸弟曰：“虽榱桷惟新，便自有黍离之哀。”",
                    "zhushu": "中兴书曰：烈宗丧，会稽王道子执政，宠幸王国寳，委以机任。王恭入赴山陵，故有此叹。"
                },
                {
                    "paragraph": "羊孚年三十一卒，桓𤣥与羊欣书曰：“贤从情所信寄，㬥疾而殒，",
                    "zhushu": "孚已见。宋书曰：欣字敬元，太山南城人。少懐静默，秉操无竞。美姿容，善笑言，长于草隶。羊氏谱曰：孚即欣从祖。"
                },
                {
                    "paragraph": "祝予之叹，如何可言。”",
                    "zhushu": "公羊传曰：颜渊死，子曰：噫，天丧予！子路亡，子曰：噫，天祝予。何休曰：祝者，断也，天将亡夫子耳。"
                },
                {
                    "paragraph": "桓𤣥当篡位，语卞鞠云：",
                    "zhushu": "卞范已见。“"
                },
                {
                    "paragraph": "昔羊子道恒禁吾此意。今腹心丧羊孚，爪牙失索元，",
                    "zhushu": "索氏谱曰：元字天保，炖煌人。父绪，散骑常侍；元厯，征虏将军、历阳太守。幽明录曰：元在历阳疾病，西界一年少女子姓某，自言为神所降，来与元相闻，许为治护。元性刚直，以为妖惑，收以付狱，戮之于市中。女临死曰：郤后十七日，当令索元知其罪。如期，元果亡。"
                },
                {
                    "paragraph": "而怱怱作此诋突，讵允天心。”",
                    "zhushu": ""
                }
            ]
        },
        {
            "name": "栖逸第十八",
            "paragraphs": [
                {
                    "paragraph": "栖逸第十八",
                    "type": 1
                },
                {
                    "paragraph": "阮步兵啸，闻数百步。苏门山中，忽有真人，樵伐者咸共传说。阮籍往观，见其人拥䣛岩侧，籍登岭就之，箕踞相对。籍商略终古，上陈黄、农𤣥寂之道，下考三代盛德之美，以问之，仡然不应。复叙有为之教，栖神导气之术，以观之，彼犹如前，凝瞩不转。籍因对之长啸，良久，乃笑曰：“可更作。”籍复啸，意尽𨓆还。半岭许，闻上然有声，如数部鼓吹，林谷传响。顾看，廼向人啸也。",
                    "zhushu": "魏氏春秋曰：阮籍常率意独驾，不由径路，车迹所穷，辄恸哭而反。尝游苏门山，有隐者莫知姓名，有竹实数斛，杵臼而已。籍闻而从之，谈太古无为之道，论五帝三王之义。苏门先生翛然曽不眄之。籍乃嘐然长啸，韵响寥亮，苏门先生乃逌尔而笑。籍既降，先生喟然高啸，有如凤音。籍素知音，乃假苏门先生之论以寄所懐。其歌曰：日没不周西，月出丹渊中。阳精晦不见，阴光代为雄。亭亭在须臾，厌厌将复隆。富贵俯仰闲，贫贱何必终。竹林七贤论曰：籍归，遂著大人先生论，所言皆胸懐闲本趣，大意谓先生与已不异也。观其长啸相和，亦近乎目击道存矣。"
                },
                {
                    "paragraph": "嵇康游于汲郡山中，遇道士孙登，遂与之游。康临去，登曰：“君才则高矣，保身之道不足。”",
                    "zhushu": "康集序曰：孙登者，不知何许人，无家。于汲郡北山土窟住，夏则编草为裳，冬则被发自覆。好读易，鼓一弦琴，见者皆亲乐之。魏氏春秋曰：登性无喜怒，或没诸水，出而观之，登复大笑。时时出入人间，所经家设衣食者，一无所辞，去皆舍去。文士传曰：嘉平中，汲县民共入山中，见一人所居，悬岩百仞，丛林郁茂，而神明甚察，自云孙姓，登名，字公和。康闻，乃从游三年。问其所图，终不答然。神谋所存良妙。康每苶然叹息。将别，谓曰：先生竟无言乎。登乃曰。子识火乎。生而有光，而不用其光，果然在于用光。人生有才而不用其才，果然在于用才。故用光在乎得薪，所以保其曜。用才在乎识物，所以全其年。今子才多识寡，难乎免于今之世矣。子无多求。康不能用。及遭吕安事，在狱为诗自责云：昔惭下惠，今愧孙登。王隐晋书曰：孙登，即阮籍所见者也。嵇康执弟子礼而师焉。魏晋去就，易生嫌疑，贵贱并没，故登或默也。"
                },
                {
                    "paragraph": "山公将去选曹，欲举嵇康，康与书告绝。",
                    "zhushu": "康别传曰：山巨源为吏部郎𨗇，散骑常侍举康，康辞之，并与山绝。岂不识山之不以一官遇已情邪？亦欲标不屈之节，以杜举者之。口耳。乃答涛书，自说不堪流俗，而非薄汤、武。大将军闻而恶之。"
                },
                {
                    "paragraph": "李廞是茂曽弟五子，清贞有远操，而少羸病，不肯婚宦。居在临海，住兄侍中墓下。既有高名，王丞相欲招礼之，故辟为府掾。廞得笺命，笑曰：“茂𢎞乃复以一爵假人。”",
                    "zhushu": "文字志曰：廞字宗子，江夏钟武人。祖景，秦州刺史。父重，平阳太守，世有名望。廞好学，善草隶，与兄式齐名。躄疾不能行坐，常仰卧弹琴，读诵不辍。河间王辟太尉掾，以疾不赴。后避难随兄南渡，司徒王导复辟之，廞曰：茂𢎞，乃复以一爵加人。永和中卒。廞尝为二府辟，故号李公府也。式字景则，廞长兄也。思理儒隐，有平素之誉。渡江，累迁临海太守、侍中。年五十四而卒。"
                },
                {
                    "paragraph": "何骠骑弟以高情避世，而骠骑劝之令仕，答曰：“予弟五之名，何必减骠骑。”",
                    "zhushu": "中兴书曰：何准字㓜道，庐江灊人，骠骑将军充第五弟也。雅好。高尚征聘，一无所就。充位居宰相，权倾人主，而准散带衡门，不及世事，于时名徳皆称之。年四十七卒。有女为穆帝皇后，赠光禄大夫。子恢让不受。"
                },
                {
                    "paragraph": "阮光禄在东山，萧然无事，常内足于怀。",
                    "zhushu": "阮𥙿别传曰：𥙿居会稽剡山，志存肥遁。"
                },
                {
                    "paragraph": "有人以问王右军，右军曰：“此君近不惊宠辱，",
                    "zhushu": "老子日：宠辱若惊，得之若惊，失之若惊。"
                },
                {
                    "paragraph": "虽古之沈冥，何以过此。”",
                    "zhushu": "扬子曰：蜀庄沈冥。李轨注曰：沈冥犹𤣥寂，冺然无迹之貌。"
                },
                {
                    "paragraph": "孔车骑少有嘉遁意，年四十余，始应安东命。未仕宦时，常独寝，歌吹自箴诲。自称孔郞，游散名山。",
                    "zhushu": "孔愉别传曰：永嘉大乱，愉入临海山中，不求闻达，中宗命为叅军。"
                },
                {
                    "paragraph": "百姓谓有道术，为生立庙，今犹有孔郞庙。南阳刘驎之，高率，善史传，隐于阳岐。于时符坚临江，荆州刺史桓冲将尽訏谟之益，征为长史，遣人船往迎，赠贶甚厚。驎之闻命，便升舟，悉不受所饷，缘道以乞竆乏，比至上明亦尽。一见冲，因陈无用，翛然而𨓆。居阳岐积年，衣食有无，常与村人共。值已匮乏，村人亦如之。甚厚，为乡闾所安。",
                    "zhushu": "邓粲晋纪曰：驎之字子䮲，南阳安众人。少尚质素，虚𨓆寡欲，好游山泽间，志存遁逸。桓冲尝至其家，驎之方条桑，谓冲：使君既枉驾光临，宜先诣家君。冲遂诣其父，父命驎之，然后乃还，拂裋褐与冲言。父使驎之自持浊酒𦵔菜供宾。冲敕人代之，父辞曰：若使官人，则非野人之意也。冲为慨然，至昏乃𨓆。因请为长史，固辞。居阳岐，去道斥近，人士往来，必投其家。驎之身自供给，赠致无所受。去家百里，有孤妪疾将死，谓人曰：唯有刘长史当埋我耳。驎之身往𠉀之，值终为治。棺殡。其仁爱皆如此。以夀卒。"
                },
                {
                    "paragraph": "南阳翟道渊与汝南周子南少相友，共隐于寻阳。庾太尉说周以当世之务，周遂仕，翟秉志弥固。其后周诣翟，翟不与语。",
                    "zhushu": "晋阳秋曰：翟汤，字道渊，南阳人，汉方进之后也。笃行任素，义让廉洁，馈赠一无所受。值乱多宼，闻汤名德，皆不敢犯。寻阳记曰：初，庾亮临江州，闻翟汤之风，束带蹑屐而诣焉。亮礼甚恭。汤曰：使君直敬其枯木朽株耳。亮称其能言，表荐之。征国子博士，不赴。主簿张𤣥曰：此君卧龙，不可动也。终于家。"
                },
                {
                    "paragraph": "孟万年及弟少孤，居武昌阳新县。万年游宦，有盛名当世。少孤未尝出，京邑人士思欲见之，乃遣信报少孤云：“兄病笃。”狼狈至都。时贤见之者，莫不嗟重，因相谓曰：“少孤如此，万年可死。”",
                    "zhushu": "袁宏孟处士铭曰：处士名陋，字少孤，武昌阳新人，吴司空孟宗后也。少而希古，布衣蔬食，栖迟蓬荜之下，绝人间之事。亲族慕其孝，大将军命会稽王辟之，称疾不至。相府历年虚位，而澹然无闷，卒不降志，时人奇之。"
                },
                {
                    "paragraph": "康僧渊在豫章，去郭数十里立精舍，㫄连岭，带长川，芳林列于轩庭，清流激于堂宇。乃闲居研讲，希心理味。庾公诸人多往看之，观其运用吐纳，风流转佳。加已处之怡然，亦有以自得，声名乃兴。后不堪，遂出。",
                    "zhushu": "僧渊已见。"
                },
                {
                    "paragraph": "戴安道既厉操东山，",
                    "zhushu": "续晋阳秋曰：逵不乐当世，以琴书自娱，隐会稽剡山。国子博士征，不就。"
                },
                {
                    "paragraph": "而其兄欲建式遏之功。",
                    "zhushu": "戴氏谱曰：逯字安丘，谯国人。祖硕，父绥，有名位。逯以武勇显，有功封广陵侯，仕至大司农。"
                },
                {
                    "paragraph": "谢太傅曰：“卿兄弟志业，何其太殊？”戴曰：“下官不堪其忧家，弟不改其乐。”",
                    "zhushu": ""
                },
                {
                    "paragraph": "许𤣥度隐在永兴南幽穴中，每致四方诸侯之遗。或谓许曰：“尝闻箕山人，似不尔耳。”许曰：“筐篚苞苴，故当轻于天下之寳耳。”",
                    "zhushu": "郑𤣥礼记注云：苞苴，裹肉也。或以苇，或以茅。此言许由尚致尧帝之让，筐篚之遗，岂非轻邪？"
                },
                {
                    "paragraph": "范宣未尝入公门，韩康伯与同载，遂诱俱入郡，范便于车后趋下。",
                    "zhushu": "续晋阳秋曰：宣少尚隐遁，家于豫章，以清洁自立。"
                },
                {
                    "paragraph": "郗超每闻欲高尚隐𨓆者，辄为办百万资，并为造立居宇。在剡为戴公起宅，甚精整。戴始往旧居，与所亲书曰：“近至剡，如官舍。”郗为傅约亦办百万资，传隐事差互，故不果遗。",
                    "zhushu": "约琼小字。"
                },
                {
                    "paragraph": "许掾好游山水，而体便登陟。时人云：“许非徒有胜情，实有济胜之具。”",
                    "zhushu": ""
                },
                {
                    "paragraph": "郗尚书与谢居士善，常称：“谢庆绪识见虽不绝人，可以累心处都尽。”",
                    "zhushu": "尚书郗恢也。别见。檀道鸾续晋阳秋曰：谢敷字庆绪，会稽人。崇信释氏。初入太平山中十余年，以长斋供养为业，招引同事，化纳不倦。以母老，还南山若邪中。内史郗愔表荐之，征博士，不就。初，月犯少㣲星，一名处士星。占云：以处士当之。时戴逵居剡，既美才艺，而交游贵盛，先敷著名，时人忧之。俄而敷死，会稽人士以嘲吴人云：吴中高士，便是求死不得。"
                }
            ]
        },
        {
            "name": "贤媛第十九",
            "paragraphs": [
                {
                    "paragraph": "贤媛第十九",
                    "type": 1
                },
                {
                    "paragraph": "陈婴者，东阳人。少修德行，箸称郷党。秦末大乱，东阳人欲奉婴为主。母曰：“不可。自我为汝家妇，少见贫贱，一旦富贵，不祥。不如以兵属人，事成，少受其利，不成，祸有所归。”",
                    "zhushu": "史记曰：婴故东阳令史，居县素信，为长者。东阳人欲立长，乃请婴。婴母见之，乃以兵属项梁，梁以婴为上柱国。"
                },
                {
                    "paragraph": "汉元帝宫人既多，乃令画工图之，欲有呼者，辄披图召之。其中常者，皆行货赂。王明君姿容甚丽，志不苟求，工遂毁为其状。后匈奴来和，求美女于汉帝，帝以明君充行。既召见而惜之，但名字已去，不欲中改，于是遂行。",
                    "zhushu": "汉书匈奴传曰：竟寜元年，呼韩邪单于来朝，自言愿壻汉氏以自亲，元帝以后宫良家子。王嫱，字明君，赐之单于。欢喜，上书愿保塞。文颕曰：昭君本蜀郡秭归人也。琴操曰：王昭君者，齐国王穰女也。年十七，仪形绝丽，以节闻。国中长者求之者，王皆不许，乃献汉元帝。帝造次不能别房帷，昭君恚怒之。会单于遣使，帝令宫人装出使者，请一女。帝乃谓宫中曰：欲至单于者起。昭君喟然越席而起，帝视之，大惊，悔。是时使者并见，不得止，乃赐单于。单于大说，献诸珍物。昭君有子曰世违，单于死，世违继立。凡为胡者，父死妻母，昭君问世违曰：汝为汉也？为胡也？世违曰：欲为胡耳。昭君乃吞药自杀。石季伦曰：昭以触文帝讳，故改为明。"
                },
                {
                    "paragraph": "汉成帝幸赵飞燕，飞燕谗班婕妤祝诅，于是考问。辞曰：“妾闻死生有命，富贵在天。修善尚不蒙福，为邪欲以何望？若鬼神有知，不受邪佞之诉；若其无知，诉之何益？故不为也。”",
                    "zhushu": "汉书外戚传曰：成帝赵皇后，本长安宫人。初生，父母不举，三日不死，乃收。养之。及壮，属河阳主家，学歌舞，号曰飞燕。帝㣲行过，主，见而说之，召入宫，大得幸，立为后。班婕妤者，鴈门人，成帝初选入宫，大得幸，立为婕妤。帝游后庭，尝欲与同辇，媫妤辞之。赵飞燕譛许皇后及婕妤，婕妤对有辞致。上怜之，赐黄金百斤。飞燕娇妒，婕妤恐见危中，求供养太后于长信宫。帝崩，婕妤充奉园陵，薨，葬园中。"
                },
                {
                    "paragraph": "魏武帝崩，文帝悉取武帝宫人自侍。及帝病困，卞后出看疾。太后入户，见直侍并是昔日所爱幸者。太后问：“何时来邪？”云：“正伏魄时过。”因不复前而叹曰：“狗鼠不食汝余，死故应尔。”至山陵，亦竟不临。",
                    "zhushu": "魏书曰：武宣卞皇后，琅邪开阳人，以汉延熹三年生齐郡白亭，有黄气满室移日。父敬侯怪之，以问卜者王越，越曰：此吉祥也。年二十，太祖纳于谯。性约俭，不尚华丽，有母仪徳行。"
                },
                {
                    "paragraph": "赵母嫁女，女临去，敕之曰：“慎勿为好。”女曰：“不为好，可为恶邪？”母曰：“好尚不可为，其况恶乎？”",
                    "zhushu": "列女传曰：赵姬者，桐乡令东郡虞韪妻，颍川赵氏女也，才敏多览。韪既没，文皇帝敬其文才，诏入宫省。上欲自征公孙渊，姬上疏，以谏作列女传解，号赵母注赋数十万言。赤乌六年卒。淮南子曰：人有嫁其女而教之者，曰：尔为善，善人疾之。对曰：然则当为不善乎？曰：善尚不可为，而况不善乎？景献羊皇后曰：此言虽鄙，可以命世人。"
                },
                {
                    "paragraph": "许允妇是阮卫尉女，德如妹，",
                    "zhushu": "魏略曰：允字士宗，高阳人。少与清河崔賛俱发名于冀州，仕至领军将军。陈留志名曰：阮共字伯彦，尉氏人。清真守道，动以礼让，仕魏至卫尉卿。少子侃，字徳如，有俊才，而饬以名理，风仪雅润，与嵇康为友，仕至河内太守。"
                },
                {
                    "paragraph": "奇丑。交礼竟，允无复入理，家人深以为忧。会允有客至，妇令婢视之，还答曰：“是桓郎。”桓郎者，桓范也。",
                    "zhushu": "魏略曰：范字允明，沛郡人。仕至大司农，为宣王。所诛。"
                },
                {
                    "paragraph": "妇曰：“无忧，桓必劝入。”桓果语许云：“阮家既嫁丑女与卿，故当有意，卿宜察之。”许便回入内，既见妇，即欲出。妇料其此出，无复入理，便捉𥚑停之。许因谓曰：“妇有四德，卿有其几？”",
                    "zhushu": "周礼：九嫔掌妇学之法，以教九御妇德、妇言、妇容、妇功。郑注曰：德谓贞顺，言谓辞令，容谓婉娩，功谓丝枲。"
                },
                {
                    "paragraph": "妇曰：“新妇所乏唯容尔。然士有百行，君有几？”许云：“皆僃。”妇曰：“夫百行以徳为首，君好色不好德，何谓皆僃？允有惭色，遂相敬重。",
                    "zhushu": ""
                },
                {
                    "paragraph": "许允为吏部郎，多用其乡里，魏明帝遣虎贲收之。其妇出诫允曰：明主可以理夺，难以情求。既至，帝核问之，允对曰：举尔所知，臣之郷人，臣所知也。陛下检校，为称职与不，若不称职，臣受其罪。既检校，皆官得其人，于是乃释。允衣服败坏，诏赐新衣。初，允被收，举家号哭，阮新妇自若，云：勿忧，寻还。作粟粥待，顷之，允至",
                    "zhushu": "魏氏春秋曰：初，允为吏部，选迁郡守，明帝疑其所用非次，将加其罪。允妻阮氏跣出谓曰：明主可以理夺，不可以情求。允颔之而入。帝怒诘之，允对曰：某郡太守虽限满，文书先至，年限在后，日限在前。帝前取事视之，乃释然遣出，望其衣败，曰：清吏也。"
                },
                {
                    "paragraph": "许允为晋景王所诛，门生走入告其妇，妇正在机中，神色不变，曰：“蚤知尔耳。”",
                    "zhushu": "魏志曰：初，领军与夏侯𤣥、李丰亲善，有诈作尺一诏书，以𤣥为大将军，允为太尉，共录尚书事。无何，有人天未明，乘马以诏版付允门吏曰：有诏，因便驱走。允投书烧之，不以关呈景王。魏略曰：明年，李丰被收，允欲往见大将军，已出门。允回遑不定，中道还，取绔大将军。闻而怪之曰：我自收李丰，士大夫何为怱怱乎？会镇北将军刘静卒，以允代静大将军，与允书曰：镇北虽少事，而都典一方，念足下震华鼓，建朱节，历本州，此所谓箸绣昼行也。会有司奏允前擅以厨钱榖乞诸俳及其官属，减死徙边道死。魏氏春秋曰：允之为镇北，喜谓其妻曰：吾知免矣。妻曰：祸见于此，何免之有！晋诸公赞曰：允有正情，与文帝不平，遂幽杀之。妇人集载阮氏与允书，陈允祸患所起，辞甚酸怆，文多不录。"
                },
                {
                    "paragraph": "门人欲藏其儿，妇曰：“无豫诸儿事。”后徙居墓所，景王遣钟会看之，若才流及父，当收。儿以咨母，母曰：“汝等虽佳，才具不多，率胸懐与语，便无所忧。不须极哀，会止便止。又可少问朝事。”儿从之，会反以状对，卒免。",
                    "zhushu": "世语曰：允二子，奇字子太，猛字子豹，并有治理。晋诸公赞曰：奇，泰始中为太常丞。世祖尝祠庙，奇应行事，朝廷以奇受害之门，不令接近，出为长史。世祖下诏述允宿望，又称奇才，擢为尚书祠部郎。猛礼学儒博。加有才识，为幽州刺史。"
                },
                {
                    "paragraph": "王公渊娶诸葛诞女，入室，言语始交。王谓妇曰：“新妇神色卑下，殊不似公休。”妇曰：“大丈夫不能仿佛彦云，而令妇人比踪英杰。”",
                    "zhushu": "魏氏春秋曰：王广，字公渊，王陵子也。有风量才学，名重当丗，与傅嘏等论才性同异，行于世。魏志曰：广有志尚学行，陵诛并死。臣谓王广名士，岂以妻父为戏？此言非也。"
                },
                {
                    "paragraph": "王经少贫苦，仕至二千石。母语之曰：“汝本寒家子，仕至二千石，此可以止乎？”经不能用。为尚书，助魏，不忠于晋，被收。涕泣辞母曰：“不从母敕，以至今日。”母都无慽容，语之曰：“为子则孝，为臣则忠，有孝有忠，何负吾邪？”",
                    "zhushu": "世语曰：经字彦伟，清河人。高贵郷公之难，王沈、王业驰告文王，经以正直不出，因沈、业申意，后诛经。及其母，晋诸公賛曰：沈业将出，呼经不从，曰：吾子行矣！汉晋春秋曰：初，曹髦将自讨司马昭，经谏曰：昔鲁昭不忍季氏，败走失国，为天下笑。今权在其门久矣，朝廷四方皆为之致死，不顾逆顺之理，非一日也。且宿卫空阙，寸刃无有，陛下何所资用，而一旦如此，无乃欲除疾而更深之邪？髦不听。后杀经，并及其母。将死，垂泣谢母。母颜色不变，笑而谓曰：人谁不死？往所以止汝者，恐不得其所也。以此并命，何恨之有？干寳晋纪曰：经正直不忠于我，故诛之。按傅畼、干寳所记，则是经实忠贞于魏。而世语既谓其正直，复云因沈业申意，何其相反乎？故二家之言深得之。"
                },
                {
                    "paragraph": "山公与嵇、阮一面，契若金兰。山妻韩氏，觉公与二人异于常交，问公，公曰：“我当年可以为友者，唯此二生耳。”妻曰：“负羁之妻亦亲观狐、赵，意欲窥之，可乎？”他日，二人来，妻劝公止之宿，具酒肉，夜穿墉以视之，达旦忘反。公入曰：“二人何如？”妻曰：“君才致殊不如，正当以识度相友耳。”公曰：“伊辈亦常以我度为胜。”",
                    "zhushu": "晋阳秋曰：涛雅素恢达，度量𢎞远，心存事外，而与时俯仰。尝与阮籍、嵇康诸人箸忘言之契，至于群子屯蹇于世，涛独保浩然之度。王隐晋书曰：韩氏有才识，涛未仕时，戏之曰：忍寒，我当作三公，不知卿堪为夫人否耳。"
                },
                {
                    "paragraph": "王浑妻钟氏生女令淑，",
                    "zhushu": "虞预晋书曰：浑字玄冲，太原晋阳人，魏司徒昶子，仕至司徒。"
                },
                {
                    "paragraph": "武子为妺求简美对而未得。有兵家子有俊才，欲以妺妻之，乃白母。",
                    "zhushu": "王氏谱曰：钟夫人，名琰之，太传繇之孙。"
                },
                {
                    "paragraph": "曰：“诚是才者，其地可遗，然要令我见。”武子乃令兵儿与群小杂处，使母帷中察之。既而母谓武子曰：“如此衣形者，是汝所拟者非邪？”武子曰：“是也。”母曰：“此才足以拔萃，然地寒，不有长年，不得申其才用。观其形骨，必不寿，不可与婚。”武子从之。兵儿数年果亡。",
                    "zhushu": ""
                },
                {
                    "paragraph": "贾充前妇是李丰女，丰被诛，离婚徙边，",
                    "zhushu": "妇人集曰：充妻李氏，名婉，字淑文。丰诛，徙乐浪。"
                },
                {
                    "paragraph": "后遇赦得还。充先已取郭配女，",
                    "zhushu": "贾氏谱曰：郭氏名玉璜，即广宣君也。"
                },
                {
                    "paragraph": "武帝特听置左右夫人。李氏别住外，不肯还充舍。",
                    "zhushu": "晋诸公赞曰：世祖践阼，李氏赦还。而齐献王妃欲令充遣郭氏更纳其母，充不许，为李氏筑宅，而不往来。充母柳氏将亡，充问所欲言者，柳曰：我教汝迎李新妇，尚不肯，安问他事。"
                },
                {
                    "paragraph": "郭氏语充，欲就省李，充曰：“彼刚介有才气，卿往不如不去。”",
                    "zhushu": "充别传曰：李氏有淑性令才也。"
                },
                {
                    "paragraph": "郭氏于是盛威仪，多将侍婢。既至，入户，李氏起迎，郭不觉脚自屈，因跪再拜。既反，语充。充曰：“语卿道何物？”",
                    "zhushu": "按晋诸公赞曰：世祖以李丰得罪晋室，又郭氏是太子妃母，无离绝之理，乃下诏敕断不得往还。而王隐晋书亦云：充既与李绝婚，更取城阳太守郭配女名槐。李禁锢解，诏充置左右夫人。充母柳亦敕充迎李。槐怒，攘臂责充曰：刋定律令，为佐命之功，我有其分，李那得与我并？充乃架屋永年，里中以安。李槐。晚乃知充出，辄使人寻充，诏许充置左右夫人。充答诏以谦让不敢当盛礼。晋赞既云世祖下诏不遣李还，而王隐晋书及充别传并言诏听置立左右夫人，充惮郭氏，不敢迎李。三家之说并不同，未详孰是。然李氏不还，别有余故，而世说云自不肯还，谬矣。且郭槐强狠，岂能就李而为之拜乎？皆为虚也。"
                },
                {
                    "paragraph": "贾充妻李氏作女训，行于世。李氏女，齐献王妃；郭氏女，惠帝后。充卒，李、郭女各欲令其母合葬，经年不决。贾后废，李氏乃祔葬，遂定。",
                    "zhushu": "晋诸公赞曰：李氏有才德，世称李夫人。训者生女合。亦才明，即齐王妃。妇人集曰：李氏至乐浪，遗二女典式八篇。王隐晋书曰：贾后字南风，为赵王所诛。"
                },
                {
                    "paragraph": "王汝南少无婚，自求郝普女。",
                    "zhushu": "郝氏谱曰：普字道匡，太原襄城人。仕至洛阳太守。"
                },
                {
                    "paragraph": "司空以其痴，会无婚处，任其意便许之。",
                    "zhushu": "魏氏志曰：王昶，字文舒，仕至司空。"
                },
                {
                    "paragraph": "既婚，果有令姿淑德，生东海，遂为王氏母仪。或问汝南：何以知之？曰：“尝见井上取水，举动容止不失常，未尝忤观，以此知之。”",
                    "zhushu": "汝南别传曰：襄城郝仲将，门至孤陋，非其所偶也。君尝见其女，便求聘焉。果高朗英迈，母仪冠族。其通识余𥙿，皆此类。"
                },
                {
                    "paragraph": "王司徒妇，钟氏女，太傅曽孙，",
                    "zhushu": "王氏谱曰：夫人，黄门侍郞钟琰女。"
                },
                {
                    "paragraph": "亦有俊才女德。",
                    "zhushu": "妇人集曰：夫人有文才，其诗赋颂诔行于世。"
                },
                {
                    "paragraph": "钟、郝为娣姒，雅相亲重。钟不以贵陵郝，郝亦不以贱下钟。东海家内，则郝夫人之法；京陵家内，范钟夫人之礼。",
                    "zhushu": ""
                },
                {
                    "paragraph": "李平阳，秦州子，",
                    "zhushu": "李重已见永嘉流人名曰：康字𤣥胄，江夏人，魏秦州刺史。"
                },
                {
                    "paragraph": "中夏名士，于时以比王夷甫。孙秀初欲立威权，咸云：“乐令名望不可杀，减李重者又不足杀。”",
                    "zhushu": "晋诸公赞曰：孙秀字俊忠，琅邪人。初，赵王伦封琅邪，秀给为近职小吏。伦数使秀作书疏，文才称伦意。伦封赵，秀徙户为赵人，用为侍郞，信任之。晋阳秋曰：伦篡位，秀为中书令，事皆决于秀，为齐王所诛。"
                },
                {
                    "paragraph": "遂逼重自裁。初，重在家，有人走从门入，出髻中疏示重，重看之色动，入内示其女，女直叫绝。了其意，出则自裁。",
                    "zhushu": "按：诸书皆云重知赵王伦作乱，有疾不治，遂以致卒。而此书乃言自裁，甚乖谬。且伦、秀凶虐，动加诛夷，欲立威权，自当显戮，何为逼令自裁？"
                },
                {
                    "paragraph": "此女甚高明，重每咨焉。周浚作安东时，行猎，值㬥雨，过汝南李氏。李氏富足，而男子不在，有女名络秀，闻外有贵人，与一婢于内宰猪羊，作数十人饮食，事事精办，不闻有人声。密觇之，独见一女子，状貌非常，浚因求为妾。父兄不许，络秀曰：“门户殄瘁，何惜一女？若连姻贵族，将来或大益。”父兄从之，",
                    "zhushu": "八王故事曰：浚字开林，汝南安城人。少有才名。太康初平吴，自御史中丞出为扬州刺史。元康初，加安东将军。"
                },
                {
                    "paragraph": "遂生伯仁兄弟。络秀语伯仁等：“我所以屈节为汝家作妾，门户计耳。”",
                    "zhushu": "按周氏谱，浚取同郡李伯宗女。此云为妾，妄耳。"
                },
                {
                    "paragraph": "汝若不与吾家作亲亲者，吾亦不惜余年。伯仁等悉从命。由此李氏在世得方幅齿遇。陶公少有大志，家酷贫，与母湛氏同居。同郡范逵素知名，举孝廉，",
                    "zhushu": "逵，未详。"
                },
                {
                    "paragraph": "投侃宿。于时冰雪积日，侃室如悬磬，而逵马仆甚多。侃母湛氏语侃曰：“汝但出外留客，吾自为计。”湛头发委地下，为二髲，",
                    "zhushu": "一作髢。"
                },
                {
                    "paragraph": "卖得数斛米，斫诸屋柱，悉割半为薪，剉诸荐以为马草。日夕，遂设精食，从者皆无所乏。逵既叹其才辩，又深愧其厚意。明旦去，侃追送不已，且百里许。逵曰：“路已远，君宜还。”侃犹不返。逵曰：“卿可去矣。”至洛阳，当相为美谈。侃廼返。逵及洛，遂称之于羊晫、顾荣诸人，大获美誉。",
                    "zhushu": "晋阳秋曰：侃父丹，娶新淦湛氏女，生侃。湛虔恭有智，筭以陶氏贫贱，纺绩以资给侃，使交结胜已。侃少为寻阳吏鄱。阳孝廉范逵尝过侃宿，时大雪，侃家无草，湛彻所卧荐剉，给阴截发，卖以供调。逵闻之叹息。逵去，侃追送之。逵曰：岂欲仕乎？侃曰：有仕郡意。逵曰：当相谈致。过庐江，向太守张䕫称之，召补吏，举孝廉，除郎中。时豫章顾荣或责羊晫曰：君奈何与小人同舆？晫曰：此寒俊也。王隐晋书曰：侃母既截发供客，闻者叹曰：非此母不生此子。乃进之于张䕫，羊晫亦简之。后晫为十郡中正，举侃为鄱阳小中正，始得上品也。"
                },
                {
                    "paragraph": "陶公少时作鱼梁吏，尝以坩䱹饷母。母封䱹付使，反书责侃曰：“汝为吏，以官物见饷，非唯不益，乃増吾忧也。”",
                    "zhushu": "侃别传曰：母湛氏，贤明有法训。侃在武昌，与佐吏从容饮燕，常有饮限。或劝犹可少进，侃凄然良久曰：昔年少曽有酒失，二亲见约，故不敢逾限。及侃丁母忧，在墓下，忽有二客来吊，不哭而𨓆，仪服鲜异，知非常人，遣随视之，但见双鹤冲天而去。幽明录曰：陶公在寻阳西南一塞取鱼，自谓其池曰鹤门。按呉，司徒孟宗为雷池监，以䱹饷母，母不受，非侃也。疑后人因孟假为此说。"
                },
                {
                    "paragraph": "桓宣武平蜀，以李势妺为妾，甚有宠，常著斋后。主始不知，既闻，与数十婢拔白刃袭之。",
                    "zhushu": "续晋阳秋曰：温尚明帝女南康长公主。"
                },
                {
                    "paragraph": "正值李梳头，发委藉地，肤色玉曜，不为动容，徐曰：“国破家亡，无心至此。今日若能见杀，乃是本怀。”主惭而𨓆。",
                    "zhushu": "妒记曰：温平蜀，以李势女为妾。郡主凶妒，不即知之。后知，乃拔刃往李所，因欲斫之。见李在窻梳头，姿貌端丽，徐徐结发，敛手向主，神色闲正，辞甚凄惋。主于是掷刀前抱之曰：阿子，我见汝亦怜，何况老奴！遂善之。"
                },
                {
                    "paragraph": "庾玉台，希之弟也。希诛，将戮玉台。",
                    "zhushu": "希。已见玉台。庾友小字。庾氏谱曰：友字惠彦，司空冰第三子。厯，中书郞，东阳太守。"
                },
                {
                    "paragraph": "玉台子妇，宣武弟桓豁女也，",
                    "zhushu": "庾氏谱曰：友字𢎞之。长子宣娶宣武弟桓豁之女，字女㓜。"
                },
                {
                    "paragraph": "徒跣求进，阍禁不内。女厉声曰：“是何小人，我伯父门，不听我前！”因突入，号泣请曰：“庾玉台常因人，脚短三寸，当复能作贼不？”宣武笑曰：“壻故自急。”遂原玉台一门。",
                    "zhushu": "中兴书曰：桓温杀庾希弟倩。希闻难而𨓱，希弟友当伏诛，子妇桓氏女请温得宥。"
                },
                {
                    "paragraph": "谢公夫人帏诸婢，使在前作侮，使太傅暂见，便下帏。太傅索更开，夫人云：“恐伤盛德。”",
                    "zhushu": "刘夫人已见。"
                },
                {
                    "paragraph": "桓车骑不好箸新衣，浴后，妇故送新衣与。",
                    "zhushu": "桓氏谱曰：冲娶琅邪王恬女，字女宗。"
                },
                {
                    "paragraph": "车骑大怒，催使持去。妇更持还，传语云：“衣不经新，何由而故？”桓公大笑，箸之。",
                    "zhushu": ""
                },
                {
                    "paragraph": "王右军郗夫人谓二弟司空中郎曰：“",
                    "zhushu": "司空愔已见。郗昙别传曰：昙字。重熙，鉴少子。性韵方质，和正沈简。累迁丹阳尹、北中郞将、徐兖二州刺史。"
                },
                {
                    "paragraph": "王家见二谢，倾筐倒𢇮，",
                    "zhushu": "二、谢安万。"
                },
                {
                    "paragraph": "见汝辈来，平平尔。汝可无烦复往。”",
                    "zhushu": ""
                },
                {
                    "paragraph": "王凝之谢夫人既往王氏，太薄凝之。既还谢家，意大不说。太傅慰释之曰：“王郎，逸少之子，人身亦不恶，汝何以恨廼尔？”答曰：“一门叔父，则有阿大、中郞，群从兄弟，则有封胡、遏末。”",
                    "zhushu": "封胡谢韶小字遏末，谢渊小字，韶字穆度，万子，车骑司马。渊字叔度，奕第二子，义兴太守。时人称其尤彦秀者，或曰：封胡遏末，封谓朗，遏谓𤣥，末谓韶，朗𤣥渊一作胡谓渊，遏谓𤣥，末谓韶也。"
                },
                {
                    "paragraph": "不意天壤之中，乃有王郎。",
                    "zhushu": ""
                },
                {
                    "paragraph": "韩康伯母隐古几毁壊，卞鞠见几恶，欲易之。",
                    "zhushu": "鞠，卞范之母之外孙也。"
                },
                {
                    "paragraph": "答曰：“我若不隐此，汝何以得见古物？”王江州夫人语谢遏曰：“汝何以都不复进，",
                    "zhushu": "夫人𤣥之妺。"
                },
                {
                    "paragraph": "为是尘务经心，天分有限。”",
                    "zhushu": ""
                },
                {
                    "paragraph": "郗嘉宾丧，妇兄弟欲迎妺还，终不肯归，",
                    "zhushu": "郗氏谱曰：超娶汝南周闵女，名马头。"
                },
                {
                    "paragraph": "曰：“生纵不得与郗郎同室，死寜不同穴。”",
                    "zhushu": "毛诗曰：榖则异室，死则同穴。郑𤣥注曰：穴谓圹中墟也。"
                },
                {
                    "paragraph": "谢遏绝重其姊，张𤣥常称其妹，欲以敌之。有济尼者，并游张、谢二家，人问其优劣，答曰：“王夫人神情散朗，故有林下风气；顾家妇清心玉映，自是闺房之秀。”",
                    "zhushu": ""
                },
                {
                    "paragraph": "王尚书惠尝看王右军夫人，",
                    "zhushu": "宋书曰：惠字令明，琅邪人。历吏部尚书，赠太常卿。"
                },
                {
                    "paragraph": "问：“眼耳未觉恶不？”",
                    "zhushu": "妇人集载，谢表曰：妾年九十，孤骸独存，愿蒙哀矜，赐其鞠养。"
                },
                {
                    "paragraph": "答曰：“发白齿落，属乎形骸。至于眼耳，关于神明，那可便与人隔？”",
                    "zhushu": ""
                },
                {
                    "paragraph": "韩康伯母殷，随孙绘之之衡阳，",
                    "zhushu": "韩氏谱曰：绘之字季伦。父康伯，太常卿。绘之仕至衡阳太守。"
                },
                {
                    "paragraph": "于阖庐洲中逢桓南郡。卞鞠是其外孙，时来问讯。谓鞠曰：“我不死，见此竖二世作贼。”在衡阳数年，绘之遇桓景真之难也，",
                    "zhushu": "续晋阳秋曰：桓亮字景真，大司马温之孙。父济，给事中。叔父玄篡逆见诛。亮聚众于长沙，自号湘州刺史，杀太宰甄恭、衡阳前太守韩绘之等十余人，为刘毅军人郭珍斩之。"
                },
                {
                    "paragraph": "殷抚尸哭曰：“汝父昔罢豫章，征书朝至夕发。汝去郡邑数年，为物不得动，遂及于难，夫复何言？”",
                    "zhushu": ""
                }
            ]
        },
        {
            "name": "术解第二十",
            "paragraphs": [
                {
                    "paragraph": "术解第二十",
                    "type": 1
                },
                {
                    "paragraph": "荀朂善解音声，时论谓之暗解。遂调律吕，正雅乐。每至正会，殿庭作乐，自调宫商，无不谐韵。阮咸妙赏，时谓神解。每公会作乐，而心谓之不调，既无一言直朂，意忌之，遂出阮为始平太守。后有一田父耕于野，得周时玉尺，便是天下正尺。荀试以校已所治钟鼓、金石、丝竹，皆觉短一黍，于是伏阮神识。",
                    "zhushu": "晋后略曰：钟律之器，自周之末废，而汉成、哀之间，诸儒修而治之，至后汉末，复隳矣。魏氏使恊律知音者杜䕫造之，不能考之典礼，徒依于时丝管之声、时之尺寸而制之，甚乖失礼度。于是世祖命中书监荀朂依典制定钟律。既铸律管，募求古器，得周时玉律数枚，比之不差。又诸郡舍仓库或有汉时故钟，以律命之，皆不叩而应，声音韵合，又皆俱成。晋诸公賛曰：律成。散骑侍郞阮咸谓朂所造声高，高则悲。夫亡国之音哀以思，其民困。今声不合雅。惧非德政中和之音，必是古今尺有长短所致。然今钟磬是魏时杜䕫所造，不与朂律相应，音声舒雅，而久不知䕫所造，时人为之，不足改易。朂性自矜，乃因事左迁咸为始平太守，而病卒。后得地中古铜尺，校度朂今尺短四分方明，咸果解音，然无能正者。干寳晋纪曰：荀朂始造正徳大象之舞，以魏杜䕫所制律吕，校大乐本音不和。后汉至魏，尺长于古四分有余，而䕫据之，是以失韵。乃依周礼积粟以起度量，以度古器，符于本铭，遂以为式，用之郊庙。"
                },
                {
                    "paragraph": "荀朂尝在晋武帝坐上食笋进饭，谓在坐人曰：“此是劳薪炊也。”坐者未之信，宻遣问之，实用故车脚。",
                    "zhushu": ""
                },
                {
                    "paragraph": "人有相羊祜父墓，后应出受命君，祜恶其言，遂掘断墓后，以坏其势。相者立视之，曰：“犹应出折臂三公。”俄而祜坠马折臂，位果至公。",
                    "zhushu": "幽明录曰：羊祜工骑乘，有一儿五六岁，端明可喜，掘。墓之后，儿即亡。羊时为㐮阳都督，因盘马落地，遂折臂。于时士林咸叹其忠诚。"
                },
                {
                    "paragraph": "王武子善解马性，尝乘一马，箸连钱障泥，前有水，终日不肻渡。王云：“此必是惜障泥。”使人解去，便径渡。",
                    "zhushu": "语林曰：武子性爱马，亦甚别之。故杜预道：王武子有马癖，和长舆有钱癖。武帝问杜预：卿有何癖？对曰：臣有左传癖。"
                },
                {
                    "paragraph": "陈述为大将军掾，甚见爱重。及亡，郭璞往哭之甚哀，乃呼曰：“嗣祖，焉知非福。”俄而大将军作乱，如其所言。",
                    "zhushu": "陈氏谱曰：述字嗣祖，颍川许昌人。有美名。"
                },
                {
                    "paragraph": "晋明帝解占塳宅，闻郭璞为人葬，帝㣲服往看，因问主人：“何以葬龙角？此法当灭族。”主人曰：“郭云此葬龙耳，不出三年，当致天子。”帝问：“为是出天子邪？”答曰：“非出天子，能致天子问耳。”",
                    "zhushu": "青鸟子相蒙书曰：葬龙之角㬥，富贵，后当灭门。"
                },
                {
                    "paragraph": "郭景纯过江，居于暨阳，墓去水不盈百步，时人以为近水。景纯曰：“将当为陆。”",
                    "zhushu": "璞别传曰：璞少好经术，明解卜筮。永嘉中，海内将乱，璞投策叹曰：黔𥠖将同异类矣。便结亲暱十余家，南渡江，居于暨阳。"
                },
                {
                    "paragraph": "今沙涨，去墓数十里皆为桑田。其诗曰：“北阜烈烈，巨海混混。垒垒三坟，唯母与昆。”",
                    "zhushu": ""
                },
                {
                    "paragraph": "王丞相令郭璞试作一卦，卦成，郭意色甚恶，云：“公有震厄。”王问：“有可消伏理不？”郭曰：“命驾西出数里，得一栢树，截断如公长，置床上常寝处，灾可消矣。”王从其语。数日中，果震栢粉碎，子弟皆称庆。",
                    "zhushu": "王隐晋书曰：璞消灾转祸，扶厄择胜，时人咸言京、管不及。"
                },
                {
                    "paragraph": "大将军云：君乃复委罪于树木。",
                    "zhushu": ""
                },
                {
                    "paragraph": "桓公有主簿，善别酒，有酒辄，令先尝，好者谓青州从事，恶者谓平原督邮。青州有齐郡，平原有鬲县。从事言到脐，督邮言在鬲上住。",
                    "zhushu": ""
                },
                {
                    "paragraph": "郗愔信道甚精勤，常患腹内恶，诸医不可疗。闻于法开有名，往迎之。既来便脉，云：“君侯所患，正是精进太过所致耳。”合一剂汤与之，一服即大下，去数叚许𥿄，如拳大，剖看，乃先所服符也。",
                    "zhushu": "晋书曰：法开善医术，尝行莫投主人妻产而儿积日不堕。法开曰：此易治耳。杀一肥羊，食十余脔而针之，须臾儿下，羊膋裹儿出。其精妙如此。"
                },
                {
                    "paragraph": "殷中军妙解经脉，中年都废。有常所给使，忽叩头流血。浩问其故，云：“有死事，终不可说。”诘问良久，乃云：“小人母年垂百岁，抱疾来久，若蒙官一脉，便有活理，讫就屠戮无恨。”浩感其至性，遂令舁来，为诊脉处方，始服一剂汤，便愈。于是悉焚经方。",
                    "zhushu": ""
                }
            ]
        },
        {
            "name": "巧蓺第二十一",
            "paragraphs": [
                {
                    "paragraph": "巧蓺第二十一",
                    "type": 1
                },
                {
                    "paragraph": "弹棋始自魏，宫内用妆奁戏。",
                    "zhushu": "傅𤣥弹棋赋叙曰：汉成帝好蹴踘，刘向以谓劳人体，竭人力，非至尊所宜御，乃因其体作弹棋。今观其道，蹴踘道也。按𤣥此言，则弹棋之戏，其来久矣。且梁冀传云：冀善弹棋，格五，而此云起魏世，谬矣。"
                },
                {
                    "paragraph": "文帝于此戏特妙，用手巾角拂之，无不中。有客自云能，帝使为之。客箸葛巾角，低头拂棋，妙逾于帝",
                    "zhushu": "典论常自叙曰：戏弄之事少所喜，唯弹棋略尽其妙，少时尝为之赋，昔京师少工有二焉，合郷侯东方世安张公子常恨不得与之对也。博物志曰：帝善弹棋，能用手巾角。时有一书生，又能低头，以所冠葛巾角撇棋也。"
                },
                {
                    "paragraph": "陵云台楼观精巧，先称平众木轻重，然后造构，乃无锱铢相负揭。台虽高峻，常随风摇动，而终无倾倒之理。魏明帝登台，惧其势危，别以大材扶持之，楼即颓坏。论者谓轻重力偏故也。",
                    "zhushu": "洛阳宫殿簿曰：陵云台上壁方十三丈，高九尺，楼方四丈，高五丈，栋去地十三丈五尺七寸五分也。"
                },
                {
                    "paragraph": "韦仲将能书，魏明帝起殿，欲安㮄，使仲将登梯题之。既下，头鬓皓然，因敕儿孙勿复学书。",
                    "zhushu": "文章叙录曰：韦诞，字仲将，京兆。杜陵人，太仆端子。有文学，善属辞。以光禄大夫卒。卫恒四体书势曰：诞善楷书，魏宫观多诞所题。明帝立陵霄观，误先钉㮄，乃笼盛诞，辘轳长絙引上，使就题之。去地二十五丈，诞甚危惧，乃戒子孙绝此楷法，箸之家令。"
                },
                {
                    "paragraph": "钟会是荀济北从舅，二人情好不恊。荀有寳剑，可直百万，常在母钟夫人许。",
                    "zhushu": "孔氏志怪曰：朂以寳剑付妻。"
                },
                {
                    "paragraph": "会善书，学荀手迹，作书与母取剑，仍窃去不还。",
                    "zhushu": "世语曰：会善学人书。伐蜀之役，于剑阁要邓艾章表，皆约其言，令词旨倨傲，多自矜伐。艾由此被收也。"
                },
                {
                    "paragraph": "荀朂知是钟而无由得也，思所以报之。后钟兄弟以千万起一宅，始成，甚精丽，未得移住。荀极善画，乃濳往画钟门堂，作太傅形象，衣冠状貌如平生。二钟入门，便大感恸，宅遂空废。",
                    "zhushu": "孔氏志怪曰：于时咸谓朂之报会，过于所失数十倍，彼此书画巧妙之极。"
                },
                {
                    "paragraph": "羊长和博学工书，",
                    "zhushu": "文字志曰：忱性能草书，亦善行隶，有称于一时。"
                },
                {
                    "paragraph": "能骑射，善围棋。诸羊后多知书，而射奕余蓺莫逮。",
                    "zhushu": ""
                },
                {
                    "paragraph": "戴安道就范宣学，",
                    "zhushu": "中兴书曰：逵不远千里，往豫章诣范宣。宣见逵，异之，以兄女妻焉。"
                },
                {
                    "paragraph": "视范所为，范读书亦读书，范抄书亦抄书。唯独好画，范以为无用，不宐劳思于此。戴乃画南都赋图，范看毕咨嗟，甚以为有益，始重画。",
                    "zhushu": ""
                },
                {
                    "paragraph": "谢太傅云：“顾长康画有苍生来所无。”",
                    "zhushu": "续晋阳秋曰：恺之尤好丹青，妙绝于时。曽以一厨画寄桓玄，皆其绝者，深所珍惜，悉糊题其前。桓乃发厨后取之，好加理复。恺之见封题如初，而画并不存，直云：妙画通灵，变化而去，如人之登仙矣。"
                },
                {
                    "paragraph": "戴安道中年画行像甚精妙。庾道季看之，语戴云：“神明太俗，由卿世情未尽。”戴云：“唯务光当免卿此语耳。”",
                    "zhushu": "列仙传曰：务光，夏时人也，耳长七寸，好鼓琴，服菖蒲、韭根。汤将伐桀，谋于光，光曰：非吾事也。汤曰：伊尹何如？务光曰：强力忍诟，不知其它。汤克天下，让于光，光曰：吾闻无道之世，不践其土，况让我乎？负石自沈于卢水。"
                },
                {
                    "paragraph": "顾长康画裴叔则，颊上益三毛，人问其故，顾曰：“裴楷俊朗有识具，正此是其识具。看画者寻之，定觉益三毛，如有神明，殊胜未安时。”",
                    "zhushu": "恺之历画古贤，皆为之赞也。"
                },
                {
                    "paragraph": "王中郞以围棋是坐隐，支公以围棋为手谈。",
                    "zhushu": "博物志曰：尧作围棋，以教丹朱。语林曰：王以围棋为手谈，故其在哀制中祥后客来，方幅会戏。"
                },
                {
                    "paragraph": "顾长康好写起人形，",
                    "zhushu": "续晋阳秋曰：恺之图写特妙。"
                },
                {
                    "paragraph": "欲图殷荆州。殷曰：“我形恶，不烦耳。”顾曰：“明府正为眼尔。",
                    "zhushu": "仲堪眇目故也。"
                },
                {
                    "paragraph": "但明点童子，飞白拂其上，使如轻云之蔽日。”",
                    "zhushu": "日一作月。"
                },
                {
                    "paragraph": "顾长康画谢㓜舆在岩石里，人问其所以，顾曰：谢云一丘一壑，自谓过之。此子宐置丘壑中？",
                    "zhushu": ""
                },
                {
                    "paragraph": "顾长康画人，或数年不点目精。人问其故，顾曰：四体妍蚩，本无关于妙处；传神写照，正在阿堵中。",
                    "zhushu": ""
                },
                {
                    "paragraph": "顾长康道画：手挥五弦易，目送归鸿难。",
                    "zhushu": ""
                }
            ]
        },
        {
            "name": "宠礼第二十二",
            "paragraphs": [
                {
                    "paragraph": "宠礼第二十二",
                    "type": 1
                },
                {
                    "paragraph": "元帝正会，引王丞相登御床，王公固辞，中宗引之弥苦。王公曰：“使太阳与万物同晖，臣下何以瞻仰？”",
                    "zhushu": "中兴书曰：元帝登尊号，百官陪位，诏王导升御坐，固辞，然后止。"
                },
                {
                    "paragraph": "桓宣武尝请叅佐入宿，袁宏、伏滔相次而至。莅名，府中复有袁叅军，彦伯疑焉，令传教更质。传教曰：“叅军是袁、伏之袁，复何所疑？”",
                    "zhushu": ""
                },
                {
                    "paragraph": "王珣、郗超并有奇才，为大司马所眷拔。珣为主簿，超为记室叅军。超为人多须，珣状短小，于时荆州为之语曰：“𩓿叅军，短主簿，能令公喜，能令公怒。”",
                    "zhushu": "续晋阳秋曰：超有才能，珣有器望，并为温所暱。"
                },
                {
                    "paragraph": "许𤣥度停都一月，刘尹无日不往，乃叹曰：“卿复少时不去，我成轻薄京尹。”",
                    "zhushu": "语林曰：𤣥度出都，真长九日十一诣之，曰：卿尚不去，使我成薄德二千石。"
                },
                {
                    "paragraph": "孝武在西堂会，伏滔预坐。还，下车呼其儿，",
                    "zhushu": "儿，即，系也。丘渊之文章录曰：系字敬鲁，仕至光禄大夫。"
                },
                {
                    "paragraph": "语之曰：“百人高会，临坐未得他语，先问伏滔何在？在此不？此故未易得。为人作父如此，何如？”",
                    "zhushu": ""
                },
                {
                    "paragraph": "卞范之为丹阳尹，羊孚南州暂还，往卞许云：“下官疾动，不堪坐。”卞便开帐拂褥，羊径上大床，入被须枕。卞回坐倾睐，移晨达莫。羊去，卞语曰：“我以第一理期卿，卿莫负我。”",
                    "zhushu": "丘渊之文章录曰：范之，字敬祖，济阴寃句人。祖崴，下邳太守。父循，尚书郎，桓𤣥辅政。范之迁丹阳尹，𤣥败，伏诛。"
                }
            ]
        },
        {
            "name": "任诞第二十三",
            "paragraphs": [
                {
                    "paragraph": "任诞第二十三",
                    "type": 1
                },
                {
                    "paragraph": "陈留阮籍、谯国嵇康、河内山涛，三人年皆相比，康年少亚之。预此契者，沛国刘伶、陈留阮咸、河内向秀、琅邪王戎。七人常集于竹林之下，肆意酣畼，故世谓竹林七贤。",
                    "zhushu": "晋阳秋曰：于时风誉扇于海内，至于今咏之。"
                },
                {
                    "paragraph": "阮籍遭母丧，在晋文王坐进酒肉。司隶何曽亦在坐，",
                    "zhushu": "晋诸公賛曰：何曽字颕考，陈郡阳夏人。父䕫，魏太㒒。曽以高雅称，加性仁孝，累迁司隶挍尉，用心甚正，朝廷惮之。仕晋至太宰。"
                },
                {
                    "paragraph": "曰：“明公方以孝治天下，而阮籍以重丧显，于公坐饮酒食肉，宐流之海外，以正风教。”文王曰：“嗣宗毁顿如此，君不能共忧之，何谓？且有疾而饮酒食肉，固丧礼也。”籍饮噉不辍，神色自若。",
                    "zhushu": "干寳晋纪曰：何曽尝谓阮籍曰：卿恣情任性，败俗之人也。今忠贤执政，综核名实，若卿之徒，何可长也？复言之于太祖，籍饮噉不辍。故魏晋之间，有被发夷傲之事，背死忘生之人反为行礼者，籍为之也。魏氏春秋曰：籍性至孝，居丧虽不率常礼，而毁几灭性。然为文俗之士，何曽等深所讐疾。大将军司马昭爱其通伟而不加害也。"
                },
                {
                    "paragraph": "刘伶病酒，渴甚，从妇求酒。妇捐酒毁器，涕泣谏曰：“君饮太过，非摄生之道，必宐断之。”伶曰：“甚善。我不能自禁，唯当祝鬼神，自誓断之耳，便可具酒肉。”妇曰：“敬闻命。供酒肉于神前，请伶祝誓。”伶跪而祝曰：“天生刘伶，以酒为名，一饮一斛，五斗解酲。",
                    "zhushu": "毛公注曰：酒病曰酲。"
                },
                {
                    "paragraph": "妇人之言，慎不可听。”便引酒进肉，隗然已醉矣。",
                    "zhushu": "见竹林七贤论。"
                },
                {
                    "paragraph": "刘公荣与人饮酒，杂秽非类。人或讥之，答曰：“胜公荣者，不可不与饮；不如公荣者，亦不可不与饮；是公荣辈者，又不可不与饮。”故终日共饮而醉。",
                    "zhushu": "刘氏谱曰：昶字公荣，沛国人。晋阳秋曰：昶为人通达，仕至兖州刺史。"
                },
                {
                    "paragraph": "步兵校尉缺，𢊍中有贮酒数百斛，阮籍乃求为步兵校尉。",
                    "zhushu": "文士传曰：籍放诞，有傲世情，不乐仕宦。晋文帝亲爱籍，恒与谈戏，任其所欲，不道以职事。籍常从容曰：平生曽游东平，乐其土风，愿得为东平太守。文帝说，从其意。籍便骑驴径到郡，皆壊府舍诸壁障，使内外相望，然后教令清寜。十余日，便复骑驴去。后闻步兵厨中有酒三百石，忻然求为校尉，于是文府舍与刘伶酣饮。竹林七贤论又云：籍与伶共饮步兵𢊍中，并醉而死。此好事者为之言。籍景元中卒，而刘。伶太始中犹在。"
                },
                {
                    "paragraph": "刘伶恒纵酒放达，或脱衣祼形在屋中。人见讥之，伶曰：“我以天地为栋宇，屋室为㡓衣，诸君何为入吾㡓中？”",
                    "zhushu": "邓粲晋纪曰：客有诣伶，值其祼𥘵，伶笑曰：吾以天地为宅舍，以屋宇为㡓衣，诸君自不当入我㡓中，又何恶乎？其自任若是。"
                },
                {
                    "paragraph": "阮籍㛮尝还家，籍见与别，或讥之，",
                    "zhushu": "曲礼：㛮叔不通问，故讥之。"
                },
                {
                    "paragraph": "籍曰：“礼岂为我辈设也？”",
                    "zhushu": ""
                },
                {
                    "paragraph": "阮公邻家妇有美色，当垆酤酒。阮与王安丰常从妇饮酒，阮醉，便眠其妇侧。夫始殊疑之，伺察，终无他意。",
                    "zhushu": "王隐晋书曰：籍邻家处子有才色，未嫁而卒。籍与无亲，生不相识，往哭尽哀而去。其达而无检，皆此类也。"
                },
                {
                    "paragraph": "阮籍当葬母，蒸一肥豚，饮酒二斗，然后临诀，直言：“竆矣，都得一号，因吐血，废顿良久。”",
                    "zhushu": "邓粲晋纪曰：籍母将死，与人围棋如故。对者求止，籍不肻，留与决赌。既而饮酒三斗，举声一号，呕血数升，废顿久之。"
                },
                {
                    "paragraph": "阮仲容",
                    "zhushu": "咸也。"
                },
                {
                    "paragraph": "步兵居道南，诸阮居道北。北阮皆富，南阮贫。七月七日，北阮盛晒衣，皆纱罗锦绮。仲容以竿挂大布犊鼻㡓于中庭，人或怪之，答曰：“未能免俗，𦕅复尔耳。”",
                    "zhushu": "竹林七贤论曰：诸阮前世皆儒学，善居室，唯咸一家，尚道弃事，好酒而贫。旧俗，七月七日，法当晒衣，诸阮庭中烂然锦绮。咸时总角，乃竖长竿，挂犊鼻㡓也。"
                },
                {
                    "paragraph": "阮步兵",
                    "zhushu": "籍也。"
                },
                {
                    "paragraph": "丧母，裴令公",
                    "zhushu": "楷也。"
                },
                {
                    "paragraph": "往吊之。阮方醉，散发坐床，箕踞不哭。裴至，下席于地，哭，吊喭毕便去。或问裴：“凡吊，主人哭，客乃为礼。阮既不哭，君何为哭？”裴曰：“阮方外之人，故不崇礼制。我辈俗中人，故以仪轨自居。”时人叹为两得其中。",
                    "zhushu": "名士传曰：阮籍丧亲，不率常礼。裴楷往吊之，遇籍方醉，散发箕踞，㫄若无人。楷哭泣尽哀而𨓆，了无异色。其安同异如此。戴逵论之曰：若裴公之制，吊欲冥外以护内，有达意也，有𢎞防也。"
                },
                {
                    "paragraph": "诸阮皆能饮酒，仲容至宗人闲共集，不复用常桮斟酌，以大𦉥盛酒，围坐，相向大酌。时有群猪来饮，直接去上，便共饮之。",
                    "zhushu": ""
                },
                {
                    "paragraph": "阮浑长成，风气韵度似父，亦欲作达。步兵曰：“仲容已预之，卿不得复尔。”",
                    "zhushu": "竹林七贤论曰：籍之抑浑葢以浑未识已之所以为达也。后咸兄子。简亦以旷达自居。父丧，行遇大雪寒冻，遂诣浚仪令。令为它宾设黍臛，简食之，以致清议，废顿几三十年。是时竹林诸贤之风虽高，而礼教尚峻，迨元康中，遂至放荡越礼。乐广讥之曰：名教中自有乐地，何至于此？乐令之言有旨哉！谓彼非𤣥心，徒利其纵恣而已。"
                },
                {
                    "paragraph": "裴成公妇，王戎女。王戎晨往裴许，不通径前。裴从床南下，女从北下，相对作宾主，了无异色。",
                    "zhushu": "裴氏家传曰：頠取戎长女。"
                },
                {
                    "paragraph": "阮仲容先幸姑家鲜卑婢，及居母丧，姑当远移，初云当留婢，既发，定将去。仲容借客驴，箸重服，自追之，累骑而返。曰：“人种不可失。即遥集之母也。”",
                    "zhushu": "竹林七贤论曰：咸既追婢，于是世议纷然。自魏末沈沦闾巷，逮晋咸寜中，始登王途。阮孚别传曰：咸与姑书曰：胡婢遂生胡儿。姑答书曰：鲁灵光殿赋曰：胡人遥集于上楹，可字曰遥集也。故孚字遥集。"
                },
                {
                    "paragraph": "任恺既失权势，不复自检括。或谓和峤曰：“𨜮何以坐视元裒败而不救？”和曰：“元裒如北夏门，拉攞自欲坏，非一木所能支。”",
                    "zhushu": "晋诸公賛曰：恺字元裒，乐安博昌人。有雅识，国干万几，大小多综之。与贾充不平，充乃启恺掌吏部，又使有司奏恺用衔食器，坐免官。世祖情遂薄焉。"
                },
                {
                    "paragraph": "刘道真少时，常渔草泽，善歌啸，闻者莫不留连。有一老妪，识其非常人，甚乐其歌啸，乃杀豚进之，道真食豚尽，了不谢。妪见不饱，又进一豚，食半余半，廼还之。后为吏部郞，妪儿为小令史，道真超用之，不知所由，问母，母告之，于是赍牛酒诣道真。道真曰：“去去，无可复用相报。”",
                    "zhushu": "刘寳已见。"
                },
                {
                    "paragraph": "阮宣子常步行，以百钱挂杖头，至酒店，便独酣畼，虽当世贵盛，不肻诣也。",
                    "zhushu": "名士传曰：修性简任。"
                },
                {
                    "paragraph": "山季伦为荆州，时出酣畼，人为之歌曰：“山公时一醉，径造高阳池。日莫倒载归，茗艼无所知。复能乘骏马，倒箸白接篱。举手问葛强，何如并州儿。”高阳池在襄阳，强是其爱将，并州人也。",
                    "zhushu": "襄阳记曰：汉侍中习郁于岘山南依范蠡养鱼法作鱼池，池边有高隄种竹及长楸、芙蓉，蔆茨覆水，是游燕名处也。山简每临此池，未尝不大醉而还，曰：此是我高阳池也。襄阳小儿歌之。"
                },
                {
                    "paragraph": "张季鹰纵任不拘，时人号为江东步兵。或谓之曰：“卿乃可纵适一时，独不为身后名邪？”答曰：“使我有身后名，不如即时一桮酒。”",
                    "zhushu": "文士传曰：翰任性自适，无求当世，时人贵其旷达。"
                },
                {
                    "paragraph": "毕茂世云：“一手持蟹螯，一手持酒桮，拍浮酒池中，便足了一生。”",
                    "zhushu": "晋中兴书曰：毕卓，字茂世，新蔡人。少傲达，为胡母辅之所知。太兴末，为吏部郎，尝饮酒废职。比舍郞醸酒熟，卓因醉，夜至其𦉥间取饮之。主者谓是盗，执而缚之，知为吏部也，释之。卓遂引主人燕𦉥侧，取醉而去。温峤素知爱卓，请为平南长史，卒。"
                },
                {
                    "paragraph": "贺司空入洛赴命，为太孙舍人，经吴阊门，在船中弹琴。张季鹰本不相识，先在金阊亭，闻弦甚清，下船就贺，因共语，便大相知说。问贺：“卿欲何之？”贺曰：“入洛赴命，正尔进路。”张曰：“吾亦有事北京，因路寄载。”便与贺同发。初不告家，家追问，廼知。祖车骑过江时，公私俭薄，无好服玩。王、庾诸公共就祖，忽见裘袍重叠，珍饰盈列。诸公怪问之。祖曰：“昨夜复南塘一出。”祖于时恒自使健儿鼓行劫钞，在事之人亦容而不问。",
                    "zhushu": "晋阳秋曰：逖性通济，不拘小节。又宾从多是桀黠勇士，逖待之皆如子弟。永嘉中，流民以万数，扬土大饥，宾客攻剽，逖辄拥护全卫，谈者以此少之，故久不得调。"
                },
                {
                    "paragraph": "鸿胪卿孔群好饮酒，王丞相语云：“卿何为恒饮酒？不见酒家复瓿布，日月糜烂。”群曰：“不尔，不见糟肉乃更堪久。”群尝书与亲旧：“今年田得七百斛秫米，不了曲糵事。”",
                    "zhushu": "群已见上。"
                },
                {
                    "paragraph": "有人讥周仆射与亲友言戏秽杂无检节。",
                    "zhushu": "邓粲晋纪曰：王导与。周顗及朝士诣尚书纪瞻观伎。瞻有爱妾，能为新声，顗于众中欲通其妾，露其丑秽，颜无怍色。有司奏免顗官，诏特原之。"
                },
                {
                    "paragraph": "周曰：“吾若万里长江，何能不千里一曲？”",
                    "zhushu": ""
                },
                {
                    "paragraph": "温太真位未高时，屡与扬州淮中估客樗蒱，与辄不竞。尝一过大输物，戏屈，无因得反。与庾亮善，于舫中大唤亮曰：“卿可赎我。”庾即送直，然后得还。经此数四。",
                    "zhushu": "中兴书曰：峤有俊朗之目，而不拘细行。"
                },
                {
                    "paragraph": "温公喜慢语，卞令礼法自居。",
                    "zhushu": "卞壶别传曰：壸正色立朝，百寮严惮，贵游子弟，莫不祗肃。"
                },
                {
                    "paragraph": "至庾公许，大相剖击。温发口鄙秽，庾公徐曰：“太真终日无鄙言。”",
                    "zhushu": "重其达也。"
                },
                {
                    "paragraph": "周伯仁风徳雅重，深达危乱，过江积年，恒大饮酒，尝经三日不醒，时人谓之三日仆射。",
                    "zhushu": "晋阳秋曰：初顗以雅望获海内盛名，后屡以酒失。庾亮曰：周侯末年，可谓凤徳之衰也。语林曰：伯仁正有姊丧三日醉，姑丧二日醉。大损资望。每醉，诸公常共屯守。"
                },
                {
                    "paragraph": "卫君长为温公长史，温公甚善之，每率尔提酒脯就卫，箕踞相对弥日。卫往温许亦尔。",
                    "zhushu": "卫永已见。"
                },
                {
                    "paragraph": "苏峻乱，诸庾𨓱散。庾冰时为吴郡，单身奔亡。民吏皆去，唯郡卒独以小船载冰出钱塘口，蘧篨覆之。时峻赏募觅冰，属所在𢯱检甚急。卒舍船市渚，因饮酒醉还，舞棹向船曰：“何处觅庾吴郡，此中便是。”冰大惶怖，然不敢动。监司见船小装狭，谓卒狂醉，都不复疑。自送过淛江，寄山阴魏家，得免。",
                    "zhushu": "中兴书曰：冰为吴郡，苏峻作逆，遣军伐冰，冰弃郡奔会稽。"
                },
                {
                    "paragraph": "后事平，冰欲报卒，适其所愿。卒曰：“出自厮下，不愿名器。少苦执鞭，恒患不得快饮酒，使其酒足余年，毕矣，无所复须。”冰为起大舍，市奴婢，使门内有百斛酒终其身。时谓此卒非唯有智，且亦达生。",
                    "zhushu": ""
                },
                {
                    "paragraph": "殷洪乔作豫章郡，",
                    "zhushu": "殷氏谱曰：羡字洪乔，陈郡人。父识，镇东司马。羡仕至豫章太守。"
                },
                {
                    "paragraph": "临去，都下人因附百许函书。既至石头，悉掷水中，因祝曰：“沉者自沉，浮者自浮。殷洪乔不能作致书邮。”",
                    "zhushu": ""
                },
                {
                    "paragraph": "王长史、谢仁祖同为王公掾。",
                    "zhushu": "王蒙别传曰：丞相王导辟名士时贤，恊赞中兴，旌命所加，必延俊乂，辟蒙为掾。"
                },
                {
                    "paragraph": "长史云：“谢掾能作异舞。”谢便起舞，神意甚暇。",
                    "zhushu": "晋阳秋曰：尚性通任，善音乐。语林曰：谢镇西酒后于槃案间为洛市肆，工鸲鹆舞，甚佳。"
                },
                {
                    "paragraph": "王公熟视，谓客曰：“使人思安丰。”",
                    "zhushu": "戎性通任，尚类之。"
                },
                {
                    "paragraph": "王刘共在杭南，酣宴于桓子野家。",
                    "zhushu": "伊已见。"
                },
                {
                    "paragraph": "谢镇西往尚书墓还，葬后三日反哭。诸人欲要之，初遣一信，犹未许，然已停车；重要，便回驾。诸人门外迎之，把臂便下。裁得脱帻，箸帽酣宴。半坐，乃觉未脱衰。",
                    "zhushu": "尚书谢裒，尚叔也，已见。宋明帝文章志曰：尚性轻率，不拘细行。兄葬后，往墓还，王蒙、刘惔共游新亭，蒙欲招尚，先以问。惔曰：谢仁祖正当不为异同耳。惔曰：仁祖韵中自应来。乃遣要之。尚初辞，然已无归意。及再请，即回轩焉。其率如此。"
                },
                {
                    "paragraph": "桓宣武少家贫，戏大输，债主敦求甚切。思自振之方，莫知所出。陈郡袁躭俊迈多能，",
                    "zhushu": "袁氏家传曰：躭字彦道，陈郡阳夏人，魏中。郎令涣曽孙也。魁梧爽朗高风振迈少倜傥不羁有异才士人多归之仕至司徒从事中郎。"
                },
                {
                    "paragraph": "宣武欲求救于躭。躭时居艰，恐致疑，试以告焉。应声便许，略无嫌吝。遂变服懐布帽，随温去与债主戏。躭素有蓺名，债主就𡱈曰：“汝故当不办作袁彦道邪？”遂共戏。十万一掷，直上百万数，投马绝叫，傍若无人，探布帽掷对人曰：“汝竟识袁彦道不？”",
                    "zhushu": "郭子曰：桓公摴蒱失数百斛米，求救于袁躭。躭在艰中，便云：大快，我必作采，卿但大唤。即脱其衰，共出门去，觉头上有布帽，掷去箸。小㡌。既戏袁形势，呼𥘵掷，必卢雉。二人齐叫敌家，顷刻失数百万也。"
                },
                {
                    "paragraph": "王光禄云：“酒正使人人自远。”",
                    "zhushu": "光禄，王蕴也。续晋阳秋曰：蕴素嗜酒，末年尤甚。及在会稽，略少醒日。"
                },
                {
                    "paragraph": "刘尹云：“孙承公狂士，每至一处，赏玩累日，或回至半路却返。”",
                    "zhushu": "中兴书曰：承公少诞任不羁，家于会稽，性好山水，及求鄞县，遗心细务，纵意游肆，名阜胜川，靡不历览。"
                },
                {
                    "paragraph": "袁彦道有二妹，一适殷渊源，一适谢仁祖。",
                    "zhushu": "袁氏谱曰：躭大妹名女皇，适殷浩；小妹名女正，适谢尚。"
                },
                {
                    "paragraph": "语桓宣武云：“恨不更有一人配卿。”",
                    "zhushu": ""
                },
                {
                    "paragraph": "桓车骑在荆州，张𤣥为侍中，使至江陵，路经阳歧村。",
                    "zhushu": "村临江，去荆州二百里。"
                },
                {
                    "paragraph": "俄见一人持半小笼生鱼，径来造船，云：“有鱼欲寄作脍。”张乃维舟而纳之，问其姓字，称是刘遗民。",
                    "zhushu": "中兴书曰：刘驎之一字遗民，已见。"
                },
                {
                    "paragraph": "张素闻其名，大相忻待。刘既知张衔命，问谢安、王文度并佳不？张甚欲话言，刘了无停意。既进脍，便去，云：“向得此鱼，观君船上当有脍具，是故来耳。”于是便去，张乃追至刘家。为设酒，殊不清旨，张高其人，不得已而饮之。方共封饮，刘便先起，云：“今正伐荻，不宐久废。张亦无以留之。”",
                    "zhushu": ""
                },
                {
                    "paragraph": "王子猷诣郗雍州，",
                    "zhushu": "中兴书曰：郗恢字道𦙍，高平人。父昙，北中郎将。恢长八尺，美頿𩓿，风神魁梧。烈宗器之，以为蕃伯之望。自太子左率擢为雍州刺史。"
                },
                {
                    "paragraph": "雍州在内，见有𣰅㲪，云：“阿乞那得此物？”",
                    "zhushu": "阿乞恢小字。"
                },
                {
                    "paragraph": "令左右送还家。郗出觅之，王曰：“向有大力者负之而趋。”",
                    "zhushu": "庄子曰：夫藏舟于壑，藏山于泽，谓之固矣。然有大力者负之而走，昧者不知也。"
                },
                {
                    "paragraph": "郗无忤色。",
                    "zhushu": ""
                },
                {
                    "paragraph": "谢安始出西戏，失车牛，便杖策步归。道逢刘尹，语曰：“安石将无伤。”谢乃同载而归。",
                    "zhushu": ""
                },
                {
                    "paragraph": "襄阳罗友有大韵，少时多谓之痴。尝伺人祠，欲乞食，往太蚤，门未开。主人迎神出见，问：“以非时，何得在此？”答曰：“闻卿祠，欲乞一顿食耳。”遂隐门侧，至晓，得食便𨓆，了无怍容。为人有记功，从桓宣武平蜀，按行蜀城阙观宇，内外道陌广狭，植种果竹多少，皆默记之。后宣武漂洲，与简文集，友亦预焉。共道蜀中事，亦有所遗忘，友皆名列，曽无错漏。宣武验以蜀城阙簿，皆如其言，坐者叹服。谢公云：“罗友讵减魏阳元。”后为广州刺史，当之镇，刺史桓豁语令莫来宿，答曰：“民已有前期，主人贫，或有酒馔之费，见与甚有旧，请别日奉命。”征西宻遣人察之，至日，乃往荆州门下书佐家，处之怡然，不异胜达。在益州，语儿云：“我有五百人食器。家中大惊，其由来清，而忽有此物，定是二百五十沓乌樏。”",
                    "zhushu": "晋阳秋曰：友字宅仁，襄阳人。少好学，不持节检。性嗜酒，当其所遇，不择士庶。又好伺人祠往乞余食，虽复营署垆肆，不以为羞。桓温常责之云：君太不逮，须食，何不就身求，乃至于此？友傲然不屑，答曰：就公乞食，今乃可得，明日已复无。温大笑之。始仕荆州，后在温府，以家贫乞禄。温虽以才学遇之，而谓其诞肆，非治民才，许而不用。后同府人有得郡者，温为席起别友，至尤晚。问之，友答曰：民性饮道嗜味，昨奉教旨，乃是首且出门，于中路逢一鬼，大见椰榆，云：我只见汝送人作郡，何以不见人送汝作郡？民始怖，终渐回还以解，不觉成淹缓之罪。温虽笑其滑稽，而心颇愧焉。后以为襄阳太守，累迁广、益二州刺史。在藩举其。宏纲不存小察，甚为吏吏所安。说薨于益州。"
                },
                {
                    "paragraph": "桓子野每闻清歌，辄唤奈何？谢公闻之，曰：“子野可谓一往有深情。”",
                    "zhushu": ""
                },
                {
                    "paragraph": "张湛好于斋前种松柏，",
                    "zhushu": "晋东宫官名曰：湛字处度，高平人。张氏谱曰：湛祖嶷，正员郎。父旷，镇军司马。湛仕至中书郎。"
                },
                {
                    "paragraph": "时袁山松出游，每好令左右作挽歌。",
                    "zhushu": "山松别见。续晋阳秋曰：袁山松善音乐。北人旧歌有行路难曲，辞颇疏质。山松好之，乃为文其章句，婉其节制，每因酒酣，从而歌之，听者莫不流涕。初，羊昙善唱乐，桓伊能挽歌，及山松以行路难继之，时人谓之三绝。今云挽歌，未详。"
                },
                {
                    "paragraph": "时人谓张屋下陈尸，袁道上行殡。",
                    "zhushu": "裴启语林曰：张湛好于斋前种松，养鸲鹆袁山松出游，好令左右作挽歌。时人云云。"
                },
                {
                    "paragraph": "罗友作荆州从事，桓宣武为王车骑集别。",
                    "zhushu": "车骑王洽别见。"
                },
                {
                    "paragraph": "友进，坐良久，辞出。宣武曰：“卿向欲咨事，何以便去？”答曰：“友闻白羊肉美，一生未曾得吃，故冒求前耳，无事可咨。今已饱，不复须驻。”了无惭色。",
                    "zhushu": ""
                },
                {
                    "paragraph": "张驎酒后挽歌甚凄苦。桓车骑曰：“卿非田横门人，何乃顿尔至致？”",
                    "zhushu": "驎，张湛小字也。谯子法训云：有丧而歌者，或曰：彼为乐丧也，有不可乎？谯子曰：书云：四海遏宻八音，何乐丧之有？曰：今丧有挽歌者，何以哉？谯子曰：周闻之，葢，高帝召齐田横，至于尸乡亭，自刎奉首，从者挽至于宫，不敢哭而不胜哀，故为歌以寄哀音，彼则一时之为也。邻有丧，舂不相引，挽人衔枚，孰乐丧者邪？按庄子曰：绋讴所生，必于斥苦。司马彪注曰：绋，引柩索也。斥疏，缓也。苦，用力也。引绋所以有讴歌者，为人有用力不齐，故促急之也。春秋左氏传曰：鲁哀公会吴伐齐，其将公孙夏命歌虞殡。杜预曰：虞殡，送葬歌，示必死也。史记绛侯世家曰：周勃以吹箫乐丧。然则挽歌之来久矣，非始起于田横。也。然谯氏引礼之文，颇有明据，非固陋者所能详闻，疑以传疑，以俟通博。"
                },
                {
                    "paragraph": "王子猷尝暂寄人空宅住，便令种竹。或问：“暂住何烦尔？”王啸咏良久，直指竹曰：“何可一日无此君？”",
                    "zhushu": "中兴书曰：徽之卓荦不羁，欲为傲达，放肆声色颇过度。时人钦其才，秽其行也。"
                },
                {
                    "paragraph": "王子猷居山阴，夜大雪，眠觉，开室命酌酒，四望皎然，因起仿偟，咏左思招隐诗，",
                    "zhushu": "中兴书曰：徽之任性放达，弃官东归，居山阴也。左诗曰：杖策招隐士，荒涂横古今。岩穴无结构，丘中有鸣琴。白云停阴冈，丹葩曜阳林。"
                },
                {
                    "paragraph": "忽忆戴安道。时戴在剡，即便夜乘小船就之，经宿方至，造门不前而返。人问其故，王曰：“吾本乘兴而行，兴尽而返，何必见戴？”王卫军云：“酒正自引人箸胜地。”",
                    "zhushu": "王荟已见。"
                },
                {
                    "paragraph": "王子猷出都，尚在渚下。旧闻桓子野善吹笛，",
                    "zhushu": "续晋阳秋曰：左将军桓伊善音乐。孝武饮燕，谢安侍坐，帝命伊吹笛，伊神色无忤，既吹一弄，乃放笛云：臣于筝乃不如笛，然自足以韵合歌管。臣有一奴善吹笛，且相便串，请进之。帝赏其放率，听召奴。奴既至，吹笛，伊抚筝而歌怨诗，因以为谏也。"
                },
                {
                    "paragraph": "而不相识。遇桓于岸上过，王在船中，客有识之者，云是桓子野。王便令人与相闻，云：“闻君善吹笛，试为我一奏。”桓时已贵显，素闻王名，即便回下车，踞胡床，为作三调，弄毕，便上车去。客主不交一言。",
                    "zhushu": ""
                },
                {
                    "paragraph": "桓南郡被召作太子洗马，",
                    "zhushu": "𤣥别传曰：𤣥初拜太子洗马，时朝廷以温有不臣之迹，故抑𤣥为素官。"
                },
                {
                    "paragraph": "船泊荻渚，王大服散后已小醉，往看桓。桓为设酒，不能冷饮，频语左右令温酒来，桓乃流涕呜咽。王便欲去，桓以手巾掩泪，因谓王曰：“犯我家讳，何预卿事？”",
                    "zhushu": "晋安帝纪曰：𤣥哀乐过人，每欢戚之发，未尝不至呜咽。"
                },
                {
                    "paragraph": "王叹曰：“灵宝故自达。”",
                    "zhushu": "灵寳，𤣥小字也。异苑曰：𤣥生而有光照室。善占者云：此儿生有奇耀，宜自为天人。宣武嫌其三文，复言为神灵寳，犹复用三，既难重前，郤减神一字，名曰灵寳。语林曰：𤣥不立忌日，止立忌时。其达而不拘，皆此类。"
                },
                {
                    "paragraph": "王孝伯问王大：“阮籍何如司马相如？”王大曰：“阮籍胸中垒块，故须酒浇之。”",
                    "zhushu": "言阮皆同相如，而饮酒异耳。"
                },
                {
                    "paragraph": "王佛大叹言：“三日不饮酒，觉形神不复相亲。”",
                    "zhushu": "晋安帝纪曰：忱少慕达，好酒，在荆州转甚，一饮或至连日不醒，遂以此死。宋明帝文章志曰：忱嗜酒，醉辄经日，自号上顿。世喭以大饮为上，顿起自忱也。"
                },
                {
                    "paragraph": "王孝伯言：“名士不必须奇才，但使常得无事，痛饮酒，熟读离骚，便可称名士。”",
                    "zhushu": ""
                },
                {
                    "paragraph": "王长史登茅山，大恸哭曰：“琅邪王伯舆，终当为情死。”",
                    "zhushu": "王氏谱曰：廞字伯舆，琅邪人。父荟，卫将军。廞历司徒长史。周祗隆安记曰：初，王恭将唱义，使喻三吴。廞居丧，拔以为吴国内史。国寳既死，恭罢兵，令廞反丧服。廞大怒，即日据吴都以叛。恭使司马刘牢之讨廞，廞败，不知所在。"
                }
            ]
        },
        {
            "name": "简傲第二十四",
            "paragraphs": [
                {
                    "paragraph": "简傲第二十四",
                    "type": 1
                },
                {
                    "paragraph": "晋文王功德盛大，坐席严敬，拟于王者，",
                    "zhushu": "汉晋春秋曰：文王进爵为王，司徒何曽与朝臣皆尽礼，唯王祥长揖不拜。"
                },
                {
                    "paragraph": "唯阮籍在坐，箕踞啸歌，酣放自若。",
                    "zhushu": ""
                },
                {
                    "paragraph": "王戎弱冠诣阮籍，时刘公荣在坐。阮谓王曰：“偶有二斗美酒，当与君共饮，彼公荣者无预焉。”二人交觞酬酢，公荣遂不得一桮，而言语谈戏，三人无异。或有问之者，阮答曰：“胜公荣者，不得不与饮酒；不如公荣者，不可不与饮酒，唯公荣可不与饮酒。”",
                    "zhushu": "晋阳秋曰：戎年十五，随父浑在郎舍，阮籍见而说焉。每适浑，俄顷，辄在戎室，久之，乃谓浑：濬冲清尚，非卿伦也。戎尝诣籍共饮，而刘昶在坐，不与焉，昶无恨色。既而戎问籍曰：彼为谁也？曰：刘公荣也。濬冲曰：胜公荣，故与酒；不如公荣，不可不与酒；唯公荣者，可不与酒。竹林七贤论曰：初，籍与戎父浑俱为尚书郞，每造浑，坐未安。辄曰：与卿语，不如与阿戎语，就戎必日夕而返。籍长戎二十岁，相得如时辈。刘公荣通士，性尤好酒，籍与戎酬酢终日，而公荣。不蒙一桮三人各自得也。戎为物论所先，皆此类。"
                },
                {
                    "paragraph": "钟士季精有才理，先不识嵇康，钟要于时贤俊之士，俱往寻康。康方大树下鍜，向子期为佐鼓排。康扬槌不辍，傍若无人，移时不交一言。钟起去，康曰：“何所闻而来？何所见而去？”钟曰：“闻所闻而来，见所见而去。”",
                    "zhushu": "文士传曰：康性绝巧，能鍜铁。家有盛柳树，乃激水以圜之。夏天甚清凉，恒居其下，傲戏，乃身自鍜。家虽贫，有人说鍜者，康不受直，唯亲旧以鸡酒往与共饮，噉清言而已。魏氏春秋曰：钟会为大将军兄弟所暱，闻康名而造焉。会名公子，以才能贵幸，乘肥衣轻，宾从如云。康方箕踞而鍜，会至，不为之礼，会深衔之。后因吕安事而遂譛康焉。"
                },
                {
                    "paragraph": "嵇康与吕安善，每一相思，千里命驾。",
                    "zhushu": "晋阳秋曰：安字中悌，东平人。冀。州刺史招之第二子。志量开旷，有拔俗风气。干寳晋纪曰：初，安之交康也，其相思则率尔命驾。"
                },
                {
                    "paragraph": "安后来，值康不在，喜出户延之，不入，",
                    "zhushu": "晋百官名曰：嵇喜，字公穆，历扬州刺史，康兄也。阮籍遭丧，往吊之。籍能为青白眼，见凡俗之士，以白眼对之。及喜往，籍不哭；见其白眼，喜不怿而𨓆。康闻之，乃赍酒挟琴而造之，遂相与善干寳。晋纪曰：安尝从康，或遇其行，康兄喜拭席而待之，弗顾，独坐车中。康母就设酒食，求康儿共语，戏良久则去。其轻贵如此。"
                },
                {
                    "paragraph": "题门上作凤字而去。喜不觉，犹以为欣，故作。凤字，凡鸟也。",
                    "zhushu": "许慎说文曰：凤，神鸟也。从鸟，凡声。"
                },
                {
                    "paragraph": "陆士衡初入洛，咨张公所宜诣，刘道真是其一。陆既往，刘尚在哀制中。性嗜酒，礼毕，初无他言，唯问：“东吴有长柄壶卢，卿得种来不？”陆兄弟殊失望，乃悔往。",
                    "zhushu": ""
                },
                {
                    "paragraph": "王平子出为荆州，",
                    "zhushu": "晋阳秋曰：惠帝时，太尉王夷甫言于选者，以弟澄为荆州刺史从弟。敦为青州刺史，澄、敦俱诣太尉辞，太尉谓曰：今王室将卑，故使弟等居齐、楚之地，外可以建霸业，内足以匡帝室，所望于二弟也。"
                },
                {
                    "paragraph": "王太尉及时贤送者倾路。时庭中有大树，上有鹊巢，平子脱衣巾，径上树取鹊子，凉衣拘阂树枝，便复脱去。得鹊子还下弄，神色自若，傍若无人。",
                    "zhushu": "邓粲晋纪曰：澄放荡不拘，时谓之达。"
                },
                {
                    "paragraph": "高坐道人于丞相坐，恒偃卧其侧，见卞令，肃然改容，云：“彼是礼法人。”",
                    "zhushu": "高坐传曰：王公曽诣和上，和上解带偃伏，悟言神解。见尚书令卞望之，便敛衿饰容，时叹皆得其所。"
                },
                {
                    "paragraph": "桓宣武作徐州时，谢奕为晋陵，",
                    "zhushu": "中兴书曰：奕自吏部郎出为晋陵太守。"
                },
                {
                    "paragraph": "先粗经虚懐，而乃无异常。及桓迁荆州，将西之间，意气甚笃，奕弗之疑。唯谢虎子妇王悟其旨，",
                    "zhushu": "虎子谢据，小字，奕弟也。其妻王氏，已见。"
                },
                {
                    "paragraph": "每曰：“桓荆州用意殊异，必与晋陵俱西矣。”俄而引奕为司马。奕既上，犹推布衣交。在温坐，岸帻啸咏，无异常日。宣武每曰：“我方外司马。遂因酒转无朝夕礼。”桓舍入内，奕辄复随去。后至奕醉，温往主许避之。主曰：“君无狂司马，我何由得相见？”",
                    "zhushu": ""
                },
                {
                    "paragraph": "谢万在兄前，欲起索便器，于时阮思旷在坐，曰：“新出门户，笃而无礼。”",
                    "zhushu": ""
                },
                {
                    "paragraph": "谢中郎是王蓝田女壻，",
                    "zhushu": "谢氏谱曰：万取，太原王述女，名荃。"
                },
                {
                    "paragraph": "尝箸白纶巾，肩舆径至扬州听事，见王，直言曰：“人言君侯痴，君侯信自痴。”蓝田曰：“非无此论，但晚令耳。”",
                    "zhushu": "述别传曰：述少真独𨓆静，人未尝知，故有晚令之言。"
                },
                {
                    "paragraph": "王子猷作桓车骑骑兵参军，桓问曰：“卿何署？”答曰：“不知何署，时见牵马来，似是马曹。”",
                    "zhushu": "中兴书曰：桓冲引徽之为叅军，蓬首散带，不综知其府事。"
                },
                {
                    "paragraph": "桓又问：“官有几马？”答曰：“不问马，何由知其数？”",
                    "zhushu": "论语曰：廐焚，孔子𨓆朝曰：伤人乎？不问。马注：贵人贱畜，故不问也。"
                },
                {
                    "paragraph": "又问：“马比死多少？”答曰：“未知生，焉知死？”",
                    "zhushu": "论语曰：子路问死，孔子曰：未知生，焉知死？马融注曰：死事难明，语之无益，故不答。"
                },
                {
                    "paragraph": "谢公尝与谢万共出西，过吴郡，阿万欲相与共萃王恬许，",
                    "zhushu": "怙，已见，时为吴郡太守。"
                },
                {
                    "paragraph": "太傅云：“恐伊不必酬汝，意不足尔。”万犹苦要，太傅坚不回，万乃独往。坐少时，王便入门内。谢殊有欣色，以为厚待已。良久，乃沐头散发而出，亦不坐，仍据胡床，在中庭晒头，神气傲迈，了无相酬对意。谢于是乃还，未至船，逆呼太傅，安曰：“阿螭不作尔！”",
                    "zhushu": "王恬小字螭虎。"
                },
                {
                    "paragraph": "王子猷作桓车骑叅军。桓谓王曰：“卿在府久，比当相料理。”初不答，直高视，以手版拄颊云：西山朝来，致有爽气。",
                    "zhushu": ""
                },
                {
                    "paragraph": "谢万北征，常以啸咏自高，未尝抚慰众士。谢公甚器爱万，而审其必败，乃俱行，从容谓万曰：“汝为元帅，宜数唤诸将宴会，以说众心。”万从之，因召集诸将，都无所说，直以如意指四坐云：诸君皆是劲卒。诸将甚忿恨之。谢公欲深箸恩信，自队主将帅以下，无不身造，厚相逊谢。及万事败，军中因欲除之，复云：当为隐士，故幸而得免。",
                    "zhushu": "万败事已见上。"
                },
                {
                    "paragraph": "王子敬兄弟见郗公，蹑履问讯，甚修外生礼。及嘉宾死，皆箸高屐，仪容轻慢。命坐，皆云：“有事，不暇坐。”既去，郗公慨然曰：“使嘉宾不死，鼠辈敢尔！”",
                    "zhushu": "愔子超，有盛名，且获宠于桓温，故为超敬愔。"
                },
                {
                    "paragraph": "王子猷尝行过吴中，见一士大夫家极有好竹，主已知子猷当往，乃洒埽施设，在听事坐相待。王肩舆径造竹下，讽啸良久，主已失望，犹冀还当通，遂直欲出门。主人大不堪，便令左右闭门，不听出。王更以此赏主人，乃留坐，尽欢而去。",
                    "zhushu": ""
                },
                {
                    "paragraph": "王子敬自会稽经吴，闻顾辟疆",
                    "zhushu": "顾氏谱曰：辟疆，吴郡人。历郡功曹、平北叅军。"
                },
                {
                    "paragraph": "有名园，先不识主人，径往其家。值顾方集，宾友酣燕，而王游历既毕，指麾好恶，傍若无人。顾勃然不堪曰：“傲主人，非礼也；以贵骄人，非道也。失此二者，不足齿人，伧耳。”便驱其左右出门。王独在舆上，回转顾望，左右移时不至，然后令送箸门外，怡然不屑。",
                    "zhushu": ""
                }
            ]
        },
        {
            "name": "排调第二十五",
            "paragraphs": [
                {
                    "paragraph": "排调第二十五",
                    "type": 1
                },
                {
                    "paragraph": "诸葛瑾为豫州，遣别驾到台，",
                    "zhushu": "瑾已见。"
                },
                {
                    "paragraph": "语云：“小儿知谈，卿可与语。”连往诣恪，",
                    "zhushu": "江表传曰：恪字元逊，瑾长子也。少有才名，发藻岐嶷，辩论应机，莫与为对。孙权见而奇之，谓瑾曰：蓝田生玉，真不虚也。仕吴至太傅，为孙峻所害。"
                },
                {
                    "paragraph": "恪不与相见。后于张辅吴坐中相遇，",
                    "zhushu": "环济吴纪曰：张昭，字子布，忠正有才义，仕吴为辅吴将军。"
                },
                {
                    "paragraph": "别驾唤恪：“咄咄郎君。”恪因嘲之曰：“豫州乱矣，何咄咄之有？”答曰：“君明臣贤，未闻其乱。”恪曰：“昔唐尧在上，四凶在下。”答曰：“非唯四凶，亦有丹朱。”于是一坐大笑。",
                    "zhushu": ""
                },
                {
                    "paragraph": "晋文帝与二陈共车，过唤钟会同载，即驶车委去。比出，已远。既至，因嘲之曰：“与人期行，何以迟迟？望卿遥遥不至。”会答曰：“矫然懿实，何必同群？”帝复问会：“皋繇何如人？”答曰：“上不及尧、舜，下不逮周、孔，亦一时之懿士。”",
                    "zhushu": "二陈，骞与泰也。会父名繇，故以遥遥戏之。骞父矫，宣帝讳懿，泰父群，祖父寔，故以此酬之。"
                },
                {
                    "paragraph": "钟毓为黄门郎，有机警，在景王坐燕饮。时陈群子𤣥伯、武周子元夏同在坐，",
                    "zhushu": "魏志曰：武周字伯南，沛国竹邑人。仕至光禄大夫。"
                },
                {
                    "paragraph": "共嘲毓。景王曰：“皋繇何如人？”对曰：“古之懿士。”顾谓𤣥伯、元夏曰：“君子周而不比，群而不党。”",
                    "zhushu": "孔安国注论语曰：忠信为周，阿党为比，党助也。君子虽众，不相私助。"
                },
                {
                    "paragraph": "嵇、阮、山、刘在竹林酣饮，王戎后往，步兵曰：“俗物已复来败人意！”",
                    "zhushu": "魏氏春秋曰：时谓王戎未能超俗也。"
                },
                {
                    "paragraph": "王笑曰：“卿辈意亦复可败邪？”",
                    "zhushu": ""
                },
                {
                    "paragraph": "晋武帝问孙皓：“",
                    "zhushu": "吴录曰：皓字元宗，一名彭祖，大皇帝孙也。景帝崩，皓嗣位，为晋所灭，封归命侯。"
                },
                {
                    "paragraph": "闻南人好作尔汝歌，颇能为不？”皓正饮酒，因举觞劝帝而言曰：“昔与汝为邻，今与汝为臣。上汝一桮酒，令汝寿万春。”帝悔之。",
                    "zhushu": ""
                },
                {
                    "paragraph": "孙子荆年少时欲隐，语王武子：“当枕石漱流，误曰漱石枕流。”王曰：“流可枕，石可漱乎？”孙曰：“所以枕流，欲洗其耳；",
                    "zhushu": "逸士传曰：许由为尧所让，其友巢父责之，由乃过清泠水，洗耳拭目曰：向闻贪言，负吾之友。"
                },
                {
                    "paragraph": "所以漱石，欲砺其齿。”",
                    "zhushu": ""
                },
                {
                    "paragraph": "头责秦子羽云：“",
                    "zhushu": "子羽，未详。"
                },
                {
                    "paragraph": "子曽不如太原温颙、颍川荀宇、",
                    "zhushu": "温颙已见。荀氏谱曰：宇字景伯。祖式，太尉。父保，御史中丞。世语曰：宇少与裴楷、王戎、杜默俱有名，仕晋至尚书。"
                },
                {
                    "paragraph": "范阳张华、士卿刘许、",
                    "zhushu": "晋百官名曰：刘许，字文生，涿鹿郡人。父放，魏骠骑将军。许，恵帝时为宗正卿。按许与张华同范阳人，故曰士卿，互其辞也。宗正卿或曰士卿。"
                },
                {
                    "paragraph": "义阳邹湛、河南郑诩。",
                    "zhushu": "晋诸公賛曰：湛字润甫，新野人。以文义达，仕至侍中。诩字思渊，荥阳开封人。为卫尉卿。祖泰，扬州刺史。父褒，司空。"
                },
                {
                    "paragraph": "此数子者，或謇吃无宫商，或尫陋希言语，或淹伊多姿态，或讙哗少智谞，或口如含胶饴，或头如巾韲杵。",
                    "zhushu": "文士传曰：华为人少威仪，多姿态。推意此语，则此六句还以目上六人而。口如含胶饴，则指邹湛。湛辩丽英博，而有此称，未详。"
                },
                {
                    "paragraph": "而犹以文采可观，意思详序，攀龙附凤，并登天府。”",
                    "zhushu": "张敏集载头责子羽文曰：余友有秦生者，虽有姊夫之尊，少而狎焉。同时好暱有太原温长仁颙、颍川荀景伯宇、范阳张茂先华、士卿刘文生许、南阳邹润甫湛，河南郑思渊诩。数年之中，继踵登朝。而此贤身处陋巷，屡沽而无善价，亢志自若，终不衰堕，为之慨然。又怪诸贤既已在位，曽无伐木嘤鸣之声，甚违王贡弹冠之义，故因秦生容貌之盛，为头责之文以戏之，并以嘲六子焉。虽似谐谑，实有兴也。其文曰：维泰始元年，头责子羽曰：吾托子为头，万有余日矣。大块禀我以精，造我以形。我为子植发肤，置鼻耳，安眉须，揷牙齿，眸子摛光，双颧隆起，毎至出入之间，遨游市里，行者辟易，坐者竦跽，或称君侯，或言将军，捧手倾侧，伫立﨑岖，如此者，故我形之足伟也。子冠冕不戴，金银不佩，　以当笄帢，以代帼，旨味弗尝，食粟茹菜，隈摧园间，粪壤污黑，岁莫年过，曽不自悔。子厌我于形容，我贱子乎意态？若此者乎？必子行已之累也。子遇我如讐，我视子如仇，居常不乐，两者俱忧，何其鄙哉。子欲。为人寳也，则当如皋陶、后稷、巫咸、伊陟，保乂王家，永见封殖。子欲为名高也，则当如许由、子威、卞随、务光，洗耳逃禄，千岁流芳。子欲为游说也，则当如陈轸、蒯通、陆生、邓公，转祸为福，令辞从容。子欲为进趣也，则当如贾生之求试，终军之请使，砥砺锋颖，以𠏉王事。子欲为恬淡也，则当如老聃之守一，庄周之自逸，廓然离欲，志陵云日。子欲为隐遁也，则当如荣期之带索，渔父之瀺灂，栖迟神丘，垂饵巨壑。此一介之所以显身成名者也。今子上不希道德，中不效儒墨，块然穷贱，守此愚惑。察子之情，观子之志，𨓆不为于处士，进无望于三事，而徒玩日劳形，习为常人之所喜，不亦过乎？于是子羽愀然深念而对曰：凡所教敇，谨闻命矣。以受性拘系，不闲礼义，设以天幸为子所寄，今欲使吾为忠也，即当如伍胥、屈平；欲使吾为信也，则当杀身以成名；欲使吾为介节邪，则当赴水火以全贞。此四者，人之所忌，故吾不敢造意。头曰：子所谓天刑地网，刚德之尤，不登山抱木，则蹇裳赴流。吾欲告尔以养性，诲尔以优游，而以虮虱同情，不听我谋，悲哉！俱寓人体，而独为子头。且拟人其伦，喻子侪偶。子不如太原温颙、颖川荀宇、范阳张华、士卿刘许、南阳邹湛、河南郑诩：此数子者，或謇吃无宫商，或尫陋希言语，或淹伊多恣态，或讙哗少智谞，或口如含胶饴，或头如巾韲杵，而犹文采可观，意思详序，攀龙附凤，并登天府。夫舐痔得车，沈渊得珠，岂若夫子徒令唇舌腐烂，手足沾濡哉？居有事之世，而耻为权图，譬犹凿池抱罋，难以求富。嗟乎子羽，何异槛中之熊，深穽之虎，石间饥蟹，窦中之鼠。事力虽勤，见功甚苦，宜其拳𡱈剪蹙，至老无所希也。支离其形，犹能不困，非命也，夫岂与夫子同处也。"
                },
                {
                    "paragraph": "王浑与妇钟氏共坐，见武子从庭过，浑欣然谓妇曰：“生儿如此，足慰人意。”妇笑曰：“若使新妇得配叅军，生儿故可不啻如此。”",
                    "zhushu": "王氏家谱曰：伦字太冲，司空穆侯中子，司徒浑弟也。醇粹简远，贵老庄之学，用心淡如也。为老子例略、周纪。年二十余，举孝廉，不行，历大将军叅军。年二十五卒，大将军为之流涕。"
                },
                {
                    "paragraph": "荀鸣鹤、陆士龙二人未相识，俱会张茂先坐。张令其语，以其并有大才，可勿作常语。陆举手曰：“云间陆士龙。”荀答曰：“日下荀鸣鹤。”陆曰：“既开青云睹白雉，何不张尔弓，布尔矢？”荀答曰：“本谓云龙骙骙，定是山鹿野麋。兽弱弩强，是以发迟。”张乃抚掌大笑。",
                    "zhushu": "晋百官名曰：荀隐字鸣鹤，颕川人。荀氏家传曰：隐祖昕，乐安太守。父岳，中书郎。隐与陆云在张华坐语，互相反复，陆连受屈，隐辞皆美丽，张公称善。云：世有此书，寻之未得。历太子舍人、廷尉平，蚤卒。"
                },
                {
                    "paragraph": "陆太尉诣王丞相，",
                    "zhushu": "陆玩已见。"
                },
                {
                    "paragraph": "王公食以酪。陆还，遂病。明日，与王笺云：“昨食酪小过，通夜委顿。民虽吴人，几为伧鬼。",
                    "zhushu": ""
                },
                {
                    "paragraph": "元帝皇子生，普赐群臣。”殷洪乔谢曰：“",
                    "zhushu": "殷羡已见。"
                },
                {
                    "paragraph": "皇子诞育，普天同庆，臣无勋焉，而猥颁厚赉。”中宗笑曰：“此事岂可使卿有勋邪？”",
                    "zhushu": ""
                },
                {
                    "paragraph": "诸葛令、王丞相共争姓族先后，王曰：“何不言葛、王，而云王、葛？”令曰：“譬言驴马，不言马驴，驴宁胜马邪？”",
                    "zhushu": "诸葛恢。"
                },
                {
                    "paragraph": "刘真长始见王丞相，时盛暑之月，丞相以腹熨弹棋𡱈，曰：“何乃渹？”",
                    "zhushu": "吴人以冷为渹。"
                },
                {
                    "paragraph": "刘既出，人问：“见王公云何？”刘曰：“未见他异，唯闻作吴语耳。”",
                    "zhushu": "语林曰：真长云：丞相何奇，止能作吴语及细唾也。"
                },
                {
                    "paragraph": "王公与朝士共饮酒，举瑠璃盌谓伯仁曰：“此盌腹殊空，谓之寳器，何邪？”",
                    "zhushu": "以戏周之无能。"
                },
                {
                    "paragraph": "答曰：“此盌英英，诚为清彻，所以为寳耳。”",
                    "zhushu": ""
                },
                {
                    "paragraph": "谢幼舆谓周侯曰：“卿类社树，远望之，峨峨拂青天；就而视之，其根则群狐所托，下聚溷而已。”",
                    "zhushu": "谓顗好媟渎故。"
                },
                {
                    "paragraph": "答曰：“枝条拂青天，不以为高；群狐乱其下，不以为浊。聚溷之秽，卿之所保，何足自称？”",
                    "zhushu": ""
                },
                {
                    "paragraph": "王长豫㓜便和令，丞相爱恣甚笃。毎共围棋，丞相欲举行，长豫按指不听。丞相笑曰：“讵得尔？相与似有瓜葛。”",
                    "zhushu": "蔡邕曰：瓜，葛疏亲也。"
                },
                {
                    "paragraph": "明帝问周伯仁：“真长何如人？”答曰：“故是千斤犗特。”王公笑其言。伯仁曰：“不如卷角牸，有盘辟之好。”",
                    "zhushu": "以戏王也。"
                },
                {
                    "paragraph": "王丞相枕周伯仁䣛，指其腹曰：“卿此中何所有？”答曰：“此中空洞无物，然容卿辈数百人。”",
                    "zhushu": ""
                },
                {
                    "paragraph": "于寳向刘真长",
                    "zhushu": "中兴书曰：寳字令升，新蔡人。祖正，吴奋武将军。父莹，丹阳丞。寳少以博学才器著称，历散骑常侍。"
                },
                {
                    "paragraph": "叙其𢯱神记，",
                    "zhushu": "孔氏志怪曰：寳父有嬖人，寳母至妒，葬寳父时，因推著藏中。经十年而母丧，开墓，其婢伏棺上，就视犹煖，渐有气息。舆还家，终日而苏。说寳父常致饮食，与之接𥨊，恩情如生。家中吉凶，辄语之，校之悉验，平复，数年后方卒。寳因作𢯱神记，中云有所感起是也。"
                },
                {
                    "paragraph": "刘曰：“卿可谓鬼之董狐。”",
                    "zhushu": "春秋传曰：赵穿攻晋灵公于桃园，赵宣子未出境而复，太史书赵盾弑其君。宣子曰：不然。对曰：子为正卿，亡不越境，反不讨贼，非子而谁？孔子曰：董狐，古之良史也，书法不隐；赵盾，古之贤大夫也，为法受恶。"
                },
                {
                    "paragraph": "许文思往顾和许，顾先在帐中眠。许至，便径就床角枕共语。",
                    "zhushu": "许琛已见。"
                },
                {
                    "paragraph": "既而唤顾共行，顾乃命左右取杭上新衣，易己体上所著。许笑曰：“卿乃复有行来衣乎？”",
                    "zhushu": ""
                },
                {
                    "paragraph": "康僧渊目深而鼻高，王丞相毎调之。僧渊曰：“鼻者面之山，",
                    "zhushu": "管辂别传曰：鼻者，天中之山。相书曰：鼻之所在为天中。鼻有山象，故曰山。"
                },
                {
                    "paragraph": "目者面之渊。山不高则不灵，渊不深则不清。”",
                    "zhushu": ""
                },
                {
                    "paragraph": "何次道往瓦官寺，礼拜甚勤，",
                    "zhushu": "充崇释氏，甚加敬也。"
                },
                {
                    "paragraph": "阮思旷语之曰：“卿志大宇宙，",
                    "zhushu": "尸子曰：天地四方曰宇，往古来今曰宙。"
                },
                {
                    "paragraph": "勇迈终古。”",
                    "zhushu": "终古，往古也。楚辞曰：吾不能忍此终古也。"
                },
                {
                    "paragraph": "何曰：“卿今日何故忽见推？”阮曰：“我图数千户郡，尚不能得，卿廼图作佛，不亦大乎？”",
                    "zhushu": "思旷，𥙿也。"
                },
                {
                    "paragraph": "庾征西大举征胡，既成行，止镇襄阳。",
                    "zhushu": "晋阳秋曰：翼率众入沔，将谋伐。狄既至襄阳，狄尚强，未可决战。会，康帝崩，兄冰薨，留长子方之守襄阳，自驰还夏口。"
                },
                {
                    "paragraph": "殷豫章与书，送一折角如意以调之。",
                    "zhushu": "豫章，殷羡。"
                },
                {
                    "paragraph": "庾答书曰：“得所致，虽是败物，犹欲理而用之。”",
                    "zhushu": ""
                },
                {
                    "paragraph": "桓大司马乘雪欲猎，先过王、刘诸人许。真长见其装束单急，问：“老贼欲持此何作？”桓曰：“我若不为此，卿辈亦那得坐谈？”",
                    "zhushu": "语林曰：宣武征还，刘尹数十里迎之。桓都不语，直云：垂长衣，谈清言，竟是谁功？刘答曰：晋德灵长，功岂在尔？二人说小异，故详载之。"
                },
                {
                    "paragraph": "褚季野问孙盛：“卿国史何当成？”孙云：“久应竟，在公无暇，故至今日。”褚曰：“古人述而不作，何必在蚕室中？”",
                    "zhushu": "汉书曰：李陵降匈奴，武帝甚怒。太史令司马迁盛明陵之忠，帝以迁为陵游说，下迁腐刑。乃述唐虞以来至于获麟为史记迁与任安书曰：李陵既生降，仆又茸之以蚕室。苏林注曰：腐刑者，作密室蓄火，时如蚕室。旧时平阴有蚕室狱。"
                },
                {
                    "paragraph": "谢公在东山，朝命屡降而不动。后出为桓宣武司马，将发新亭，朝士咸出瞻送。髙灵时为中丞，亦往相祖。先时，多少饮酒，因倚如醉，戏曰：“卿屡违朝旨，髙卧东山，诸人毎相与言：‘安石不肻出，将如苍生何？今亦苍生将如卿何？’”谢笑而不答。",
                    "zhushu": "髙灵已见妇人集载：桓玄问王凝之妻谢氏曰：太傅东山二十余年，遂复不终，其理云何？谢答曰：亡叔太傅先正以无用为心，显隐为优劣，始未正当动静之异耳。"
                },
                {
                    "paragraph": "初，谢安在东山居，布衣，时兄弟已有富贵者，翕集家门，倾动人物。刘夫人戏谓安曰：“大丈夫不当如此乎？”谢乃捉鼻曰：“但恐不免耳。”",
                    "zhushu": ""
                },
                {
                    "paragraph": "支道林因人就深公买印山，深公答曰：“未闻巢、由买山而隐。”",
                    "zhushu": "逸士传曰：巢父者，尧时隐人，山居不营世利。年老以树为巢而𥨊其上，故号巢父。高逸沙门传曰：遁得深公之言，惭恧而已。"
                },
                {
                    "paragraph": "王、刘毎不重蔡公。二人尝诣蔡，语良久，乃问蔡曰：“公自言何如夷甫？”答曰：“身不如夷甫。”王、刘相目而笑曰：“公何处不如？”答曰：“夷甫无君辈客。”",
                    "zhushu": ""
                },
                {
                    "paragraph": "张吴兴年八岁，亏齿，",
                    "zhushu": "𤣥之。已见。"
                },
                {
                    "paragraph": "先达知其不常，故戏之曰：“君口中何为开狗窦？”张应声答曰：“正使君辈从此中出入。”",
                    "zhushu": ""
                },
                {
                    "paragraph": "郝隆七月七日出日中仰卧，人问其故，答曰：“我晒书。”",
                    "zhushu": "征西寮属名曰：隆字佐治，汲郡人。仕吴，至征西叅军。"
                },
                {
                    "paragraph": "谢公始有东山之志，后严命屡臻，势不获已，始就桓公司马。于时人有饷桓公药草，中有远志。公取以问谢：“此药又名小草，何一物而有二称？”",
                    "zhushu": "本草曰：远志，一名棘宛，其叶名小草。"
                },
                {
                    "paragraph": "谢未即答。时郝隆在坐，应声答曰：“此甚易解。处则为远志，出则为小草。”谢甚有愧色。桓公目谢而笑曰：“郝叅军此过乃不恶，亦极有会。”",
                    "zhushu": ""
                },
                {
                    "paragraph": "庾园客诣孙监，值行，见齐庄在外，尚㓜，而有神意。庾试之曰：“孙安国何在？”即答曰：“庾稚恭家。”庾大笑曰：“诸孙大盛，有儿如此。”又答曰：“未若诸庾之翼翼。”还，语人曰：“我故胜，得重唤奴父名。”",
                    "zhushu": "孙放别传曰：放兄弟并秀异，与庾翼子园客同为学生。园客少有佳称，因谈笑嘲放曰：诸孙于今为盛，盛，监君讳也。放即答曰：未若诸庾之翼翼。放应机制胜，时人仰焉。司马景王、陈、钟诸贤相酬，无以逾也。"
                },
                {
                    "paragraph": "范𤣥平在简文坐，谈欲屈，引王长史曰：“卿助我。”",
                    "zhushu": "范汪别传曰：汪字𤣥平，颍阳人，左将军略之孙。少有不常之志，通敏多识，博涉经籍，致誉于时。历吏部尚书，徐兖二州刺史。"
                },
                {
                    "paragraph": "王曰：“此非拔山力所能助。”",
                    "zhushu": "史记曰：项羽为汉兵所围，夜起歌曰：力拔山兮气葢世，时不利兮骓不逝。"
                },
                {
                    "paragraph": "郝隆为桓公南蛮叅军。三月三日会，作诗，不能者罚酒三升。隆初以不能受罚，既饮，揽笔便作一句云：“娵隅跃清池。”桓问：“娵隅是何物？”答曰：“蛮名鱼为娵隅。”桓公曰：“作诗何以作蛮语？”隆曰：“千里投公，始得蛮府叅军，那得不作蛮语也？”",
                    "zhushu": ""
                },
                {
                    "paragraph": "袁羊尝诣刘恢，恢在内眠未起。袁因作诗调之曰：“角枕粲文茵，锦衾烂长筵。”",
                    "zhushu": "唐诗曰：晋献公好攻战，国人多丧。其诗曰：角枕粲兮，锦衾烂兮。予美亡此，谁与独旦袁！故嘲之。"
                },
                {
                    "paragraph": "刘尚晋明帝女，",
                    "zhushu": "晋阳秋曰：恢尚庐陵长公主，名南弟。"
                },
                {
                    "paragraph": "主见诗，不平曰：“袁羊，古之遗狂。”",
                    "zhushu": ""
                },
                {
                    "paragraph": "殷洪远答孙兴公诗云：“聊复放一曲。”刘真长笑其语拙，问曰：“君欲云那放？”殷曰：“㯓腊亦放，何必其鎗铃邪？”",
                    "zhushu": "殷融已见。"
                },
                {
                    "paragraph": "桓公既废海西，立简文。",
                    "zhushu": "晋阳秋曰：海西公讳奕，字延龄，成帝子也。兴宁中即位。少同阉人之疾，使宫人与左右淫通，生子。大司马温自广陵还姑孰，过京都，以皇太后令废帝为海西公。"
                },
                {
                    "paragraph": "侍中谢公见桓公拜，桓惊笑曰：“安石，卿何事至尔？”谢曰：“未有君拜于前，臣立于后。”",
                    "zhushu": ""
                },
                {
                    "paragraph": "郗重熙与谢公书，道：王敬仁闻一年少怀问鼎，",
                    "zhushu": "郗昙、王修已见。史记曰：楚庄王观兵于周郊，周定王使王孙满迎劳楚王。王问鼎大小轻重，对曰：在德不在鼎。庄王曰：子无阻。九鼎，楚国折钩之喙，足以为九鼎也。"
                },
                {
                    "paragraph": "不知桓公德衰，为复后生可畏？",
                    "zhushu": "春秋传曰：齐桓公伐楚，责苞茅之不贡。论语曰：后生可畏，焉知来者之不如今？孔安国曰：后生，少年。"
                },
                {
                    "paragraph": "张苍梧是张凭之祖，尝语凭父曰：“我不如汝。”凭父未解所以，苍梧曰：“汝有佳儿。”",
                    "zhushu": "张苍梧碑曰：君讳镇，字义远，吴国吴人。忠恕宽明，简正贞粹。泰安中，除苍梧太守，讨王含有功，封兴道县侯。"
                },
                {
                    "paragraph": "凭时年数岁，敛手曰：“阿翁，讵宜以子戏父？”",
                    "zhushu": ""
                },
                {
                    "paragraph": "习凿齿、孙兴公未相识，同在桓公坐。桓语孙：“可与习参军共语。”孙云：“蠢尔蛮荆，敢与大邦为讐。”习云：“薄伐猃狁，至于太原。”",
                    "zhushu": "小雅诗也。毛诗注曰：蠢，动也。荆蛮，荆之蛮也。猃狁，北夷也。习凿齿，襄阳人。孙兴公，太原人。故因诗以相戏也。"
                },
                {
                    "paragraph": "桓豹奴是王丹阳外生，形似其舅，桓甚讳之。",
                    "zhushu": "豹奴，桓嗣小字。中兴书曰：嗣字恭祖，车骑将军冲子也。少有清誉，仕至江州刺史。王氏谱曰：混字奉正，中军将军恬子，仕至丹阳尹。"
                },
                {
                    "paragraph": "宣武云：“不恒相似，时似耳。恒似是形，时似是神。”桓逾不说。",
                    "zhushu": ""
                },
                {
                    "paragraph": "王子猷诣谢万，林公先在坐，瞻曯甚髙。王曰：“若林公须发并全，神情当复胜此不？”谢曰：“唇齿相须，不可以偏亡。",
                    "zhushu": "春秋传曰：唇亡齿寒。"
                },
                {
                    "paragraph": "须发何关于神明？”林公意甚恶，曰：“七尺之躯，今日委君二贤。”",
                    "zhushu": ""
                },
                {
                    "paragraph": "郗司空拜北府，",
                    "zhushu": "南徐州记曰：旧徐州都督以东为称。晋氏南迁，徐州刺史王舒加北中郎将，北府之号，自此起也。"
                },
                {
                    "paragraph": "王黄门诣郗门拜云：“应变将略，非其所长。”骤咏之不已。郗仓谓嘉宾曰：“公今日拜，子猷言语殊不逊，深不可容。”",
                    "zhushu": "仓，郗融小字也。郗氏谱曰：融字景山，愔第二子。辟琅邪王文学，不拜而蚤终。"
                },
                {
                    "paragraph": "嘉宾曰：“此是陈夀作诸葛评，",
                    "zhushu": "蜀志陈夀评曰：亮连年动众而无成。功葢应变将略，非其所长也。王隐晋书曰：寿字承祚，巴西安汉人。好学，善著述，仕至中庶子。初，寿父为马谡参军，诸葛亮诛谡，髠其父头。亮子瞻又轻寿，故寿撰蜀志，以爱憎为评也。"
                },
                {
                    "paragraph": "人以汝家比武侯，复何所言？”",
                    "zhushu": ""
                },
                {
                    "paragraph": "王子猷诣谢公，谢曰：“云何七言诗？”",
                    "zhushu": "东方朔传曰：汉武帝在柏梁台上，使群臣作七言诗。七言诗自此始也。"
                },
                {
                    "paragraph": "子猷承问，答曰：“昻昻若千里之驹，泛泛若水中之凫。”",
                    "zhushu": "出离骚。"
                },
                {
                    "paragraph": "王文度、范荣期俱为简文所要，范年大而位小，王年小而位大。将前，更相推在前，既移久，王遂在范后。王因谓曰：“簸之扬之，糠秕在前。”范曰：“洮之汰之，沙砾在后。”",
                    "zhushu": "王坦之范启已见上，说是孙绰、习凿齿言。"
                },
                {
                    "paragraph": "刘遵祖少为殷中军所知，称之于庾公。庾公甚忻然，便取为佐。既见，坐之独榻上与语。刘尔日殊不称，庾小失望，遂名之为羊公鹤。昔羊叔子有鹤善舞，尝向客称之，客试使驱来，氃氋而不肻舞。故称比之",
                    "zhushu": "徐广晋纪曰：刘爰之字遵祖，沛郡人。少有才学，能言理。厯中书郎、宣城太守。"
                },
                {
                    "paragraph": "魏长齐雅有体量，而才学非所经。初宦当出，虞存嘲之曰：“与卿约法三章：‘谈者死，文笔者刑，商略抵罪。’”魏怡然而笑，无忤于色。",
                    "zhushu": "魏氏谱曰：顗字长齐，会稽人。祖胤，处士。父说，大鸿胪卿。顗仕至山阴令。汉书曰：沛公入咸阳，召诸父老曰：天下苦秦苛法久矣，今与父老约法三章耳：杀人者死，伤人及盗抵罪。应劭注曰：抵，至也，但至于罪。"
                },
                {
                    "paragraph": "郗嘉宾书与袁虎，道戴安道、谢居士云：“恒任之风，当有所𢎞耳。以袁无恒，故以此激之。”",
                    "zhushu": "袁、戴、谢并已见。"
                },
                {
                    "paragraph": "范启与郗嘉宾书曰：“子敬举体无饶纵，掇皮无余润。”郗答曰：“举体无余润，何如举体非真者？”范性矜假多烦，故嘲之。",
                    "zhushu": ""
                },
                {
                    "paragraph": "二郗奉道，二何奉佛，皆以财贿。谢中郎云：“二郗謟于道，二何佞于佛。”",
                    "zhushu": "中兴书曰：郗愔及弟昙奉天师道。晋阳秋曰：何充性好佛道，崇修佛寺，供给沙门以百数。久在扬州，征役吏民，功赏万计，是以为遐迩所讥。充弟准亦精勤，唯读佛经，营治寺庙而已矣。"
                },
                {
                    "paragraph": "王文度在西州，与林法师讲，韩、孙诸人并在坐。林公理毎欲小屈，孙兴公曰：“法师今日如著弊絮在荆棘中，触地挂阂。”",
                    "zhushu": ""
                },
                {
                    "paragraph": "范荣期见郗超俗情不淡，戏之曰：“夷、齐、巢、许，一诣垂名，何必劳神苦形，支策据梧邪？”郗未答，韩康伯曰：“何不使游刃皆虚？”",
                    "zhushu": "庄子曰：昭文之鼓琴，师旷之支策，惠子之据梧，三子之智几矣，皆其盛也，故载之。末年，庖丁为文惠君解牛，三年之后，未尝见全牛也。用刀十九年矣，所解数千牛，而刀刃若新发于硎。文惠君问之，庖丁曰：彼节者有间，而刀刃无厚，以无厚入有间，恢恢乎其于游刃必有余地。"
                },
                {
                    "paragraph": "简文在殿上行，右军与孙兴公在后。右军指简文语孙曰：“此噉名客。”简文顾曰：“天下自有利齿儿。”后王光禄作会稽，谢车骑出曲阿祖之，",
                    "zhushu": "王蕴谢𤣥已见。"
                },
                {
                    "paragraph": "王孝伯罢秘书丞，在坐，谢言及此事，因视孝伯曰：“王丞齿似不钝。”王曰：“不钝，颇亦验。”",
                    "zhushu": ""
                },
                {
                    "paragraph": "谢遏夏月尝仰卧，谢公清晨卒来，不暇著衣，跣出屋外，方蹑履问讯。公曰：“汝可谓前倨而后恭。”",
                    "zhushu": "战国策曰：苏秦说惠王而不见用，黑貂之裘弊，黄金百斤尽，大困而归，父母不与言，妻不为下机，㛮不为炊。后为从长，行过洛阳，车骑辎重甚众，秦之昆弟妻㛮侧目不敢视。秦笑谓其㛮曰：何先倨而后恭？㛮谢曰：见季子位髙而金多。秦叹曰：一人之身，富贵则亲戚畏惧，贫贱则轻易之，而况于他人哉！"
                },
                {
                    "paragraph": "顾长康作殷荆州佐，请假还东。尔时例不给布颿，顾苦求之，乃得。发至破蒙，遭风大败。",
                    "zhushu": "周祗隆安记曰：破蒙，洲名，在华容县。"
                },
                {
                    "paragraph": "作笺与殷云：“地名破蒙，真破蒙而出。行人安稳，布颿无恙。”",
                    "zhushu": ""
                },
                {
                    "paragraph": "符朗初过江，",
                    "zhushu": "裴景仁秦书曰：朗字元达，符坚从兄。性宏放，神气爽悟。坚常曰：吾家千里驹也。坚为慕容冲所围，朗降谢𤣥用为员外散骑侍郎。吏部郎王忱与兄国寳命驾诣之，沙门法汰问朗曰：见王吏部兄弟未？朗曰：非一狗面人心，又一人面狗心者是邪？忱丑而才，国寳美而狠故也。朗常与朝士宴，时贤并用唾壶，朗欲夸之，使小儿跪而张口，唾而含出。又善识味，会稽王道子为设精馔讫，问关中之食孰若于此？朗曰：皆好，唯盐味小生。即问宰夫，如其言。或人杀鸡以食之，朗曰：此鸡栖恒半露。问之亦验。又食鵞炙，知白黑之处，咸试而记之，无毫厘之差。著符子数十篇，葢老庄之流也。朗矜髙忤物，不容于世，后众谗而杀之。"
                },
                {
                    "paragraph": "王咨议大好事，问中国人物及风土所生，终无极已，",
                    "zhushu": "王氏谱曰：肃之字㓜恭，右将军羲之第四子。历中书郞、骠骑咨议。"
                },
                {
                    "paragraph": "朗大患之。次复问奴婢贵贱，朗云：“谨厚有识中者，乃至十万；无意为奴婢问者，止数千耳。”",
                    "zhushu": ""
                },
                {
                    "paragraph": "东府客馆是版屋。谢景重诣太傅，时宾客满中，初不交言，直仰视云：“王乃复西戎其屋。”",
                    "zhushu": "秦诗叙曰：襄公备其兵甲以讨西戎，妇人闵其君子，故作诗曰：在其版屋，乱我心曲。毛公注曰：西戎之版屋也。"
                },
                {
                    "paragraph": "顾长康噉甘蔗，先食尾。人问所以，云：“渐至佳境。”",
                    "zhushu": ""
                },
                {
                    "paragraph": "孝武属王珣求女壻曰：“王敦、桓温，磊砢之流，既不可复得，且小如意，亦好豫人家事，酷非所须。正如真长、子敬比，最佳。”珣举谢混，后袁山松欲拟谢婚，",
                    "zhushu": "续晋阳秋曰：山松，陈郡人。祖乔，益州刺史。父方平，义兴太守。山松历秘书监、吴国内史，孙恩作乱，见害。初，帝为晋陵公主访壻于王珣。珣举谢混云：人才不及真长，不减子敬。帝曰：如此便已足矣。"
                },
                {
                    "paragraph": "王曰：“卿莫近禁脔。”",
                    "zhushu": ""
                },
                {
                    "paragraph": "桓南郡与殷荆州语次，因共作了语。顾恺之曰：“火烧平原无遗燎。”桓曰：“白布缠棺竖旒旐。”殷曰：“投鱼深渊放飞鸟。次复作危语。”桓曰：“矛头淅米剑头炊。”殷曰：“百岁老翁攀枯枝。”顾曰：“井上辘轳卧婴儿。”殷有一叅军在坐，云：“盲人骑瞎马，夜半临深池。”殷曰：“咄咄逼人！仲堪眇目故也。”",
                    "zhushu": "中兴书曰：仲堪父尝疾患经时，仲堪衣不解带数年，自分剂汤药，误以药手拭泪，遂眇一目。"
                },
                {
                    "paragraph": "桓𤣥出射，有一刘叅军与周叅军朋赌，垂成，唯少一破。刘谓周曰：“卿此起不破，我当挞卿。”周曰：“何至受卿挞？”刘曰：“伯禽之贵，尚不免挞，而况于卿！”",
                    "zhushu": "尚书大传曰：伯禽与康叔见周公，三见而三笞。康叔有骇色，谓伯禽曰：有商子者，贤人也，与子见之。乃见商子而问焉。商子曰：南山之阳有木焉，名乔，二三子往观之，见乔实髙髙然而上。反以告商子。商子曰：乔者，父道也。南山之阴有木焉，名曰梓。二三子复往观焉，见梓实晋晋然而俯。反以告商子，商子曰：梓者，子道也。二三子明日见周公，入门而趋，登堂而跪。周公拂其首，劳而食之，曰：尔安见君子乎？礼记曰：成王有罪，周公则挞伯禽。亦其义也。"
                },
                {
                    "paragraph": "周殊无忤色。桓语庾伯鸾曰：“",
                    "zhushu": "晋东宫百官名曰：庾鸿，字伯鸾，颍川人。庾氏谱曰：鸿祖义，吴国内史。父楷，左卫将军。鸿仕至辅国内史。"
                },
                {
                    "paragraph": "刘叅军宜停读书，周叅军且勤学问。”",
                    "zhushu": ""
                },
                {
                    "paragraph": "桓南郡与道曜讲老子，王侍中为主簿，在坐。桓曰：“王主簿可顾名思义。”王未答，且大笑。桓曰：“王思道能作大家儿笑。”",
                    "zhushu": "道曜，未详。思道，王祯之小字也。老子明道，祯之字思道，故曰顾名思义。"
                },
                {
                    "paragraph": "祖广行恒缩头。诣桓南郡，始下车，桓曰：“天甚晴朗，祖叅军如从屋漏中来。”",
                    "zhushu": "祖氏谱曰：广字渊度，范阳人。父台之，仕光禄大夫。广仕至护军长史。"
                },
                {
                    "paragraph": "桓𤣥素轻桓崖。崖在京下有好桃，𤣥连就求之，遂不得佳者。",
                    "zhushu": "崖，桓修小字。续晋阳秋曰：修少为𤣥所侮，于言端常嗤鄙之。"
                },
                {
                    "paragraph": "𤣥与殷仲文书，以为嗤笑，曰：“德之休明，肃慎贡其楛矢；如其不尔，篱壁间物，亦不可得也。”",
                    "zhushu": "国语曰：仲尼在陈，有隼集陈侯之庭而死，楛矢贯之，石砮尺有咫。问于仲尼，对曰：隼之来远矣，此肃慎之矢也。昔武王克商，通道于九夷百蛮，使各以方贿贡，于是肃慎氏贡楛矢。古者分异姓之职，使不忘服也，故分陈以肃慎之贡。若求之故府，其可得？使求得之，金椟。如初。"
                }
            ]
        },
        {
            "name": "轻诋第二十六",
            "paragraphs": [
                {
                    "paragraph": "轻诋第二十六",
                    "type": 1
                },
                {
                    "paragraph": "王太尉问眉子：“汝叔名士，何以不相推重？”",
                    "zhushu": "眉子已见。叔王澄也。"
                },
                {
                    "paragraph": "眉子曰：“何有名士终日妄语？”",
                    "zhushu": ""
                },
                {
                    "paragraph": "庾元规语周伯仁：“诸人皆以君方乐。”周曰：“何乐？谓乐毅邪？”",
                    "zhushu": "史记曰：乐毅，中山人，贤而为燕昭王将军，率诸侯伐齐，终于赵。"
                },
                {
                    "paragraph": "庾曰：“不尔，乐令耳。”周曰：“何乃刻画无盐，以唐突西子也？”",
                    "zhushu": "列女传曰：钟离舂者，齐无盐之女也。其丑无双，黄头深目，长壮大节，鼻昻结喉，肥项少发，折腰出胸，皮肤若漆。行年三十，无所容入，衒嫁不售，乃自诣齐宣王，乞备后宫，因说王以四殆，王拜为正后。吴越春秋曰：越王勾践得山中采薪女子，名曰西施，献之吴王。"
                },
                {
                    "paragraph": "深公云：“人谓庾元规名士，胸中柴棘三斗许。”",
                    "zhushu": ""
                },
                {
                    "paragraph": "庾公权重，足倾王公。庾在石头，王在冶城坐，大风扬尘，王以扇拂尘曰：“元规尘污人。”",
                    "zhushu": "按王公雅量通济，庾亮之在武昌，传其应下。公以识度裁之，嚣言自息。岂或回贰有扇尘之事乎？王隐晋书戴洋传曰：丹阳太守王导问洋得病七年，洋曰：君侯命在申，为土地之主，而于申上冶，火光昭天，此为金火相烁，水火相炒，以故相害。导呼冶令奕逊，使启镇东徙。今东冶是也。丹阳记曰：丹阳冶城去宫三里，吴时鼓铸之所，吴平犹不废。又云：孙权筑冶城，为鼓铸之所，既立石头大坞，不容近立。此小城当是徙县冶空城而置冶尔。冶城疑是金陵本治。汉髙六年，令天下县邑秣陵不应独无。"
                },
                {
                    "paragraph": "王右军少时甚涩讷，在大将军许，王、庾二公后来，右军便起欲去。大将军留之曰：“尔家司空、",
                    "zhushu": "王丞相已见。"
                },
                {
                    "paragraph": "元规，复可所难？”",
                    "zhushu": ""
                },
                {
                    "paragraph": "王丞相轻蔡公，曰：“我与安期千里共游洛水边，何处闻有蔡充儿？”",
                    "zhushu": "晋诸公賛曰：充字子尼，陈留雍丘人。充别传曰：充祖睦，蔡邕孙也。充少好学，有雅尚，体貌尊严，莫有媟慢于其前者。髙平刘整有隽才，而车服奢丽，谓人曰：纱縠，人常服耳。尝遇蔡子尼在坐，终日不自安，见惮如此。是时陈留为大郡，多人士。琅邪王澄尝经郡入境，问：此郡多士有谁乎？吏曰：有江应元、蔡子尼。时陈留多居大位者，澄问：何以但称此二人？吏曰：向谓君侯问人，不谓位也。澄笑而止。充厯成都王东曹椽，故称东曹。妒记曰：丞相曹夫人性甚忌，禁制丞相不得有侍御，乃至左右小人亦被检简。时有妍妙，皆加诮责。王公不能久堪，乃密营别馆，众妾罗列，儿女成行。后元会日，夫人于青疏台中望见两三儿骑羊，皆端正可念。夫人遥见，甚怜爱之，语婢：汝出问是谁家儿？给使不达。旨乃答云：是第四五等诸郎。曹氏闻，惊愕大恚，命车驾将黄门及婢二十人，人持食刀，自出寻讨。王公亦遽命驾，飞辔出门。犹患牛迟，乃以左手攀车阑，右手捉麈尾，以柄助御者打牛，狼狈奔驰，劣得先至。蔡司徒闻而笑之，乃故诣王公，谓曰：朝廷欲加公九锡，公知不？王谓：信然，自叙谦志。蔡曰：不闻余物，唯闻有短辕犊车，长柄麈尾。王大愧。后贬蔡曰：吾昔与安期千里共在洛水集处，不闻天下有蔡充儿，正忿蔡前戏言耳。"
                },
                {
                    "paragraph": "褚太傅初渡江，尝入东，至金昌亭，吴中豪右燕集亭中。",
                    "zhushu": "谢歆金昌亭诗叙曰：余寻师来入经吴，行达昌门，忽睹斯亭，傍川带河，其榜题曰金昌。访之耆老，曰：昔朱买臣仕汉，还为会稽内史，逢其迎吏逆旅北舍，与买臣争席。买臣出其印绶，群吏惭服自裁，因事建亭，号曰金伤，失其字义耳。"
                },
                {
                    "paragraph": "褚公虽素有重名，于时造次不相识别。敕左右多与茗汁，少箸粽，汁尽辄益，使终不得食。褚公饮讫，徐举手共语云：“褚季野。于是四坐惊散，无不狼狈。”",
                    "zhushu": ""
                },
                {
                    "paragraph": "王右军在南，丞相与书，毎叹子姪不令，云：“虎㹠、虎犊，还其所如。”",
                    "zhushu": "虎㹠，王彭之小字也。王氏谱曰：彭之字安夀，琅邪人。祖正，尚书郎。父彬，卫将军。彭之仕至黄门郎。虎犊，彪之小字也。彪之字叔虎，彭之第三弟。年二十而头须皓白，时人谓之王白须。少有𡱈干之称。累迁至左光禄大夫。"
                },
                {
                    "paragraph": "褚太傅南下，孙长乐于船中视之。",
                    "zhushu": "长乐孙绰。"
                },
                {
                    "paragraph": "言次及刘真长死，孙流涕，因讽咏曰：“人之云亡，邦国殄瘁。”",
                    "zhushu": "大雅诗毛公注曰：殄，尽瘁，病也。"
                },
                {
                    "paragraph": "褚大怒曰：“真长平生，何尝相比数，而卿今日作此面向人。”孙回泣向褚曰：“卿当念我。”时咸笑其才而性鄙。",
                    "zhushu": ""
                },
                {
                    "paragraph": "谢镇西书与殷扬州，为真长求会稽。殷答曰：“真长标同伐异，侠之大者。常谓使君降阶为甚，乃复为之驱驰邪？”",
                    "zhushu": ""
                },
                {
                    "paragraph": "桓公入洛，过淮泗，践北境，与诸僚属登平乘楼，眺瞩中原，慨然曰：“遂使神州陆沈，百年丘墟，王夷甫诸人不得不任其责！”",
                    "zhushu": "八王故事曰：夷甫虽居台司，不以事物自婴。当世化之，羞言名教。自台郎以下，皆雅崇拱默，以遗事为高。四海尚宁，而识者知其将乱。晋阳秋曰：夷甫将为石勒所杀，谓人曰：吾等若不祖尚浮虚，不至于此。"
                },
                {
                    "paragraph": "袁虎率尔对曰：“运自有废兴，岂必诸人之过？”桓公懔然作色，顾谓四坐曰：“诸君颇闻刘景升不？”",
                    "zhushu": "刘镇南铭曰：表字景升，山阳高平人。黄中通理，博识多闻。仕至镇南将军、荆州刺史。"
                },
                {
                    "paragraph": "有大牛重千斤，噉刍豆十倍于常牛，负重致远，曽不若一羸牸。魏武入荆州，烹以飨士卒，于时莫不称快。意以况袁。四坐既骇，袁亦失色。",
                    "zhushu": ""
                },
                {
                    "paragraph": "袁虎、伏滔同在桓公府，桓公毎游燕，辄命袁、伏，袁甚耻之，恒叹曰：“公之厚意，未足以荣国士。与伏滔比肩，亦何辱如之。”",
                    "zhushu": ""
                },
                {
                    "paragraph": "高柔在东，甚为谢仁祖所重。既出，不为王、刘所知。仁祖曰：“近见高柔大自敷奏，然未有所得。”真长云：“故不可在偏地居，轻在角䚥",
                    "zhushu": "奴角反。"
                },
                {
                    "paragraph": "中，为人作议论。”高柔闻之，云：“我就伊无所求。”人有向真长学此言者，真长曰：“我寔亦无可与伊者。”然游燕犹与诸人书：“可要安固？”安固者，高柔也。",
                    "zhushu": "孙统为柔集叙曰：柔字世远，乐安人。才理清鲜，安行仁义。㛰泰山胡母氏女，年二十，既有倍年之学，而姿色清惠，近是上流妇人。柔家道隆崇，既罢司空叅军、安固令，营宅于伏川，驰动之情既薄，又爱玩贤妻，便有终焉之志。尚书令何充取为冠军叅军，僶俯应命，眷恋绸缪，不能相舍。相赠诗书，清婉辛切。"
                },
                {
                    "paragraph": "刘尹、江虨、王叔虎、孙兴公同坐，江、王有相轻色。虨以手歙叔虎云：“酷吏。”词色甚强。刘尹顾谓：“此是瞋邪？非特是丑言声、拙视瞻。”",
                    "zhushu": "言江此言非是丑拙，似有忿于王也。"
                },
                {
                    "paragraph": "孙绰作列仙商丘子賛曰：“所牧何物？殆非真猪。傥遇风云，为我龙摅。”",
                    "zhushu": "列仙传曰：商丘子晋者，摘邑人，好吹竽牧豕。年七十不娶妻而不老。问其道要，言但食老术昌蒲根，饮水，如此便不饥不老耳。贵戚富室闻而服之，不能终岁辄止。吁！将有匿术孙。绰为賛曰。摘丘卓荦。执策吹竽。渴饮寒泉。饥食菖蒲。所牧何物。殆非真猪。傥逢风云。为我龙摅。"
                },
                {
                    "paragraph": "时人多以为能。王蓝田语人云：“近见孙家儿作文，道何物、真猪也。”",
                    "zhushu": ""
                },
                {
                    "paragraph": "桓公欲迁都，以张拓定之业。孙长乐上表谏，此议甚有理。桓见表心服，而忿其为异，令人致意孙云：“君何不寻遂初赋，而强知人家国事？”",
                    "zhushu": "孙绰表谏曰：中宗龙飞，实赖万里长江画而守之耳。不然，胡马久已践建康之地，江东为豺狼之场矣。绰赋遂初，陈止足之道。"
                },
                {
                    "paragraph": "孙长乐兄弟就谢公宿，言至款杂。刘夫人在壁后听之，具闻其语。谢公明日还，问：“昨客何似？”刘对曰：“亡兄门未有如此宾客。”",
                    "zhushu": "夫人刘惔之妹。"
                },
                {
                    "paragraph": "谢深有愧色。",
                    "zhushu": ""
                },
                {
                    "paragraph": "简文与许玄度共语，许云：“举君亲以为难。”简文便不复答，许去后而言曰：“玄度故可不至于此。”",
                    "zhushu": "按邴原别传：魏五官中郎将尝与群贤共论曰：今有一丸药，得济一人疾，而君父俱病，与君邪？与父邪？诸人纷葩，或父或君。原勃然曰：父子一本也，亦不复难。君亲相校，自古如此。末解简文诮许意。"
                },
                {
                    "paragraph": "谢万夀春败后还，书与王右军云：“惭负宿顾。”右军推书曰：“此禹、汤之戒。”",
                    "zhushu": "春秋传曰：禹、汤罪已，其兴也勃焉。言禹、汤以圣德自罪，所以能兴。今万失律致败，虽复自咎，其可济焉？故王嘉万也。"
                },
                {
                    "paragraph": "蔡伯喈睹睐笛椽，孙兴公听妓，振且摆折。",
                    "zhushu": "伏滔长笛赋叙曰：余同寮桓子野有故长笛，传之耆老，云蔡邕伯喈之所制也。初，邕避难江南，宿于柯亭之馆，以竹为椽。邕仰眄之：曰：良竹也。取以为笛，音声独绝，历代传之至干今。"
                },
                {
                    "paragraph": "王右军闻，大嗔曰：“三祖寿",
                    "zhushu": "一作台。"
                },
                {
                    "paragraph": "乐器，虺瓦",
                    "zhushu": "一作尪凡。"
                },
                {
                    "paragraph": "吊孙家儿打折。”",
                    "zhushu": ""
                },
                {
                    "paragraph": "王中郎与林公绝不相得。王谓林公诡辩，林公道王云：“箸腻颜帢，𦅖布单衣，挟左传，逐郑康成车后，问是何物尘垢囊？”",
                    "zhushu": "中郎，坦之，帢㡌也。裴子曰：林公云：文度箸腻颜，挟左传，逐郑康成，自为高足弟子。笃而论之，不离尘垢囊也。"
                },
                {
                    "paragraph": "孙长乐作王长史诔云：“余与夫子，交非势利，心犹澄水，同此玄味。”",
                    "zhushu": "礼记曰：君子之交淡若水，小人之交甘若醴。"
                },
                {
                    "paragraph": "王孝伯见曰：“才士不逊，亡祖何至与此人周旋？”",
                    "zhushu": ""
                },
                {
                    "paragraph": "谢太傅谓子姪曰：“中郎始是独有千载。”车骑曰：“中郎衿抱未虚，复那得独有？”",
                    "zhushu": "中郎，谢万。"
                },
                {
                    "paragraph": "庾道季诧谢公曰：“裴郎云：‘谢安谓裴郎乃可不恶，何得为复饮酒？’”",
                    "zhushu": "庾龢裴启已见。"
                },
                {
                    "paragraph": "裴郎又云：“谢安目支道林，如九方皋之相马，略其玄黄，取其俊逸。”",
                    "zhushu": "支遁传曰：遁毎标举会宗，而不留心象喻，解释章句，或有所漏，文字之徒多以为疑。谢安石闻而善之曰：此九方皋之相马也，略其𤣥黄而取其俊逸。列子曰：伯乐谓秦穆公曰：臣所与共儋纆薪菜者，有九方皋，此其于马，非臣之下也。公使行求马，反曰：得矣，牡而黄。使人取之，牝而骊。公曰：毛物牝牡之不知，何马之能知也。伯乐曰：若皋之观马者，天机也。得其精，亡其粗；在其内，亡其外。见其所见，不见其所不见；视其所视，遗其所不视。若彼之所相，有贵于马也。既而马果千里足。"
                },
                {
                    "paragraph": "谢公云：“都无此二语，裴自为此辞耳。”庾意甚不以为好，因陈东亭经酒垆下赋。读毕，都不下赏裁，直云：“君乃复作裴氏学！”于此语林遂废。今时有者，皆是先写，无复谢语。",
                    "zhushu": "续晋阳秋曰：晋隆和中，河东裴启撰汉魏以来迄于今时言语应对之可称者，谓之语林。时人多好其事，文遂流行。后说太傅事不实，而有人于谢坐叙其黄公酒垆，司徒王珣为之赋，谢公加以与王不平，乃云：君遂复作裴郎学。自是众咸鄙其事矣。安乡人有罢中宿县诣安者，安问其归资，答曰：岭南凋弊，唯有五万蒲葵扇，又以非时为滞货。安乃取其中者捉之。于是京师士庶竞慕而服焉，价増数倍，旬月无卖。夫所好生羽毛，所恶成疮痏。谢相一言，挫成美于千载；及其所与，崇虚价于百金。上之爱憎与夺，可不慎哉。"
                },
                {
                    "paragraph": "王北中郎不为林公所知，乃箸论沙门不得为高士论，大略云：“高士必在于纵心调畼。沙门虽云俗外，反更束于教，非情性自得之谓也。”",
                    "zhushu": ""
                },
                {
                    "paragraph": "人问顾长康：“何以不作洛生咏？”答曰：“何至作老婢声。”",
                    "zhushu": "洛下书生咏音重浊，故云老婢声。"
                },
                {
                    "paragraph": "殷顗、庾恒并是谢镇西外孙，",
                    "zhushu": "谢氏谱曰：尚长女僧要适庾龢，次女僧韶适殷歆。"
                },
                {
                    "paragraph": "殷少而率悟，庾毎不推。尝俱诣谢公，谢公熟视殷曰：“阿巢故似镇西。”",
                    "zhushu": "巢，殷顗小字也。"
                },
                {
                    "paragraph": "于是庾下声语曰：“定何似？”谢公续复云：“巢颊似镇西。”庾复云：“颊似，足作健不？”",
                    "zhushu": "庾氏谱曰：恒字敬则，祖亮，父龢。恒仕至尚书仆射。"
                },
                {
                    "paragraph": "旧目韩康伯：“将肘，无风骨。”",
                    "zhushu": "说林曰：范启云：韩康伯似肉鸭。"
                },
                {
                    "paragraph": "符宏叛来归国，谢太傅毎加接引。宏自以有才，多好上人，坐上无折之者。适王子猷来，太傅使共语。子猷直孰视良久，回语太傅云：“亦复竟不异人。”宏大惭而𨓆。",
                    "zhushu": "续晋阳秋曰：宏，符坚太子也。坚为姚苌所杀，宏将母妻来投，诏赐田宅。桓玄以宏为将。玄败，宼湘中伏诛。"
                },
                {
                    "paragraph": "支道林入东，见王子猷兄弟，还，人问：“见诸王何如？”答曰：“见一群白颈乌，但闻唤哑哑声。”",
                    "zhushu": ""
                },
                {
                    "paragraph": "王中郎举许玄度为吏部郎，郗重熙曰：“相王好事，不可使阿讷在坐头。”",
                    "zhushu": "讷，询小字。"
                },
                {
                    "paragraph": "王兴道谓谢望蔡：“霍霍如失鹰师。”",
                    "zhushu": "永嘉记曰：王咊之，字兴道，琅邪人。祖翼，平南将军。父胡之，司州刺史。咊之历永嘉太守、正员常侍。望蔡，谢琰小字也。"
                },
                {
                    "paragraph": "桓南郡毎见人不快，辄嗔云：君得哀家梨，当复不烝食不？",
                    "zhushu": "旧语：秣陵有哀仲家梨甚美，大如升，入口消释。言愚人不别味，得好梨烝食之也。"
                }
            ]
        },
        {
            "name": "假谲第二十七",
            "paragraphs": [
                {
                    "paragraph": "假谲第二十七",
                    "type": 1
                },
                {
                    "paragraph": "魏武少时，尝与袁绍好为游侠，观人新婚，因潜入主人园中，夜叫呼云：“有偷儿贼。”青庐中人皆出观。魏武乃入，抽刃劫新妇，与绍还出，失道，坠枳棘中，绍不能得动，复大叫云：“偷儿在此。”绍遑迫自掷出，遂以俱免。",
                    "zhushu": "曹瞒传曰：操小字阿瞒，少好谲诈，逰放无度。孙盛杂语云：武王少好侠，放荡不修行业。尝私入常侍张让宅中，让乃手戟于庭，逾垣而出，有绝人力，故莫之能害也。"
                },
                {
                    "paragraph": "魏武行役，失汲道，军皆渴，乃令曰：“前有大梅林，饶子，甘酸，可以解渴。士卒闻之，口皆出水，乘此得及前源。”",
                    "zhushu": ""
                },
                {
                    "paragraph": "魏武常言：“人欲危己，已辄心动。”因语所亲小人曰：“汝怀刃宻来我侧，我必说心动，执汝使行刑。汝但勿言其使，无他，当厚相报。”执者信焉，不以为惧，遂斩之。此人至死不知也。左右以为实，谋逆者挫气矣。",
                    "zhushu": "曹瞒传曰：操在军，廪榖不足，私语主者曰：何如？主者云：可以小斛足之。操曰：善。后军中言操欺众，操题其主者背以徇曰：行小斛，盗军榖。遂斩之。仍云：特当借汝死，以厌众心。其变诈皆此类也。"
                },
                {
                    "paragraph": "魏武常云：“我眠中不可妄近，近便斫人，亦不自觉。”左右宜深慎此。后阳眠，所幸一人，窃以被覆之，因便斫杀。自尔毎眠，左右莫敢近者。",
                    "zhushu": ""
                },
                {
                    "paragraph": "袁绍年少时，曽遣人夜以剑掷魏武，少下，不箸。魏武揆之，其后来必高。因帖卧床上，剑至果高。",
                    "zhushu": "按：袁曹后由鼎跱迹。始携贰。自斯以前，不闻讐隟，有何意故而剚之以剑也。"
                },
                {
                    "paragraph": "王大将军既为逆，顿军姑孰。晋明帝以英武之才，犹相猜惮，乃箸戎服，骑巴賨马，赍一金马鞭，阴察军形势。未至十余里，有一客姥，居店卖食，帝过愒之，谓姥曰：“王敦举兵图逆，猜害忠良，朝廷骇惧，社稷是忧。”故劬劳晨夕，用相觇察。恐形迹危露，或致狼狈，追迫之日，姥其匿之。便与客姥马鞭而去，行敦营匝而出。军士觉，曰：“此非常人也。”敦卧心动，曰：“此必黄须鲜卑奴来。”命骑追之，已觉多许里。追士因问向姥：“不见一黄须人骑马度此邪？”姥曰：“去已久矣，不可复及。”于是骑人息意而反。",
                    "zhushu": "异苑曰：帝躬往姑孰敦，时昼寝，卓然惊悟，曰：营中有黄头鲜卑奴来，何不䌸取？帝所生母荀氏，燕国人，故貌类焉。"
                },
                {
                    "paragraph": "王右军年减十岁时，大将军甚爱之，恒置帐中眠。大将军尝先出，右军犹未起。须臾，钱凤入，屏人论事，",
                    "zhushu": "晋阳秋曰：凤字世仪，吴嘉兴尉子也。姧慝好利，为敦铠曹叅军，知敦有不臣心，因进说。后敦败，见诛。"
                },
                {
                    "paragraph": "都忘右军在帐中，便言逆节之谋。右军觉，既闻所论，知无活理，乃剔吐污头面被褥，诈孰眠。敦论事造半，方意右军未起，相与大惊曰：“不得不除之。”及开帐，乃见吐唾从横，信其实孰眠，于是得全。于时称其有智。",
                    "zhushu": "按：诸书皆云王允之事，而此言羲之，疑谬。"
                },
                {
                    "paragraph": "陶公自上流来赴苏峻之难，令诛庾公，谓必戮庾，可以谢峻。",
                    "zhushu": "晋阳秋曰：是时成帝在繦褓，太后临朝，中书令庾亮以元舅辅政，欲以风轨格政，绳御四海。而峻拥兵近甸，为逋逃薮。亮图召峻，王导、卞壷并不欲。亮曰：苏峻豺狼，终为祸乱，晁错所谓削亦反，不削亦反。遂下优诏，以大司农征之。峻怒曰：庾亮欲诱杀我也。遂克京邑。平南温峤闻乱，号泣登舟，遣叅军王愆期推征西陶侃为盟主，俱赴京师。时亮败绩奔峤，人皆尤而少之。峤愈相崇重，分兵以配给之。"
                },
                {
                    "paragraph": "庾欲奔窜，则不可；欲会，恐见执，进𨓆无计。温公劝庾诣陶，曰：“卿但遥拜，必无它。我为卿保之。”庾从温言诣陶，至便拜。陶自起止之曰：“庾元规何缘拜陶士衡？”毕，又降就下坐。陶又自要起同坐。坐定，庾乃引咎责躬，深相逊谢。陶不觉释然。",
                    "zhushu": ""
                },
                {
                    "paragraph": "温公丧妇，从姑刘氏家值乱离散，唯有一女，甚有姿慧。姑以属公觅㛰。公宻有自㛰意，答曰：“佳壻难得，但如峤比云何？”姑云：“丧败之余，乞粗存活，便足慰吾余年，何敢希汝比？”却后少日，公报姑云：“已觅得㛰处，门地粗可，壻身名宦，尽不减峤。”因下玉镜台一枚。姑大喜，既㛰，交礼，女以手披纱扇，抚掌大笑曰：“我固疑是老奴，果如所卜。”",
                    "zhushu": "按温氏谱，峤、初取高平李暅女，中取琅邪王诩女，后取庐江何䆳女。都不闻取刘氏，便为虚谬。谷口云：刘氏政谓其姑尔，非指其女姓刘也。孝标之注，亦未为得。"
                },
                {
                    "paragraph": "玉镜台，是公为刘越石长史北征刘聪所得。",
                    "zhushu": "王隐晋书曰：建兴二年，峤为刘琨假守左司马，都督上前锋诸军事，讨刘聪。晋阳秋曰：聪一名载，字玄明，屠各人。父渊，因乱起兵死，聪嗣业。"
                },
                {
                    "paragraph": "诸葛令女，庾氏妇，既寡，誓云：“不复重出。”此女性甚正疆，无有登车理。",
                    "zhushu": "即庾亮子会妻。父虨已见上。"
                },
                {
                    "paragraph": "恢既许江思玄㛰，乃移家近之。初，诳女云：“宐徙。”于是家人一时去，独留女在后。比其觉，已不复得出。江郎莫来，女哭詈弥甚，积日渐歇。江虨暝入宿，恒在对床上。后观其意转帖，虨乃诈厌，良久不悟，声气转急。女乃呼婢云：“唤江郎觉。”江于是跃来就之，曰：“我自是天下男子，厌，何预卿事而见唤邪？既尔相关，不得不与人语。”女默然而惭，情义遂笃。",
                    "zhushu": "葛令之清英，江君之茂识，必不背圣人之正典，习蛮夷之秽行。康王之言，所轻多矣。"
                },
                {
                    "paragraph": "愍度道人始欲过江，与一伧道人为侣，谋曰：“用旧义往江东，恐不办得食。”便共立心无义。既而此道人不成渡，愍度果讲义积年。",
                    "zhushu": "名德沙门题目曰：支愍度才鉴清出。孙绰愍度賛曰：支度彬彬，好是拔新。俱禀昭见，而能越人。世重秀异，咸竞尔珍。孤桐峄阳，浮磬泗濵。"
                },
                {
                    "paragraph": "后有伧人来，先道人寄语云：“为我致意愍度，无义那可立？",
                    "zhushu": "旧义者曰：种智有是而能圆照。然则万累斯尽，谓之空无；常住不变，谓之妙有。而无义者曰：种智之体，豁如太虚，虚而能知，无而能应，居宗至极，其唯无乎？"
                },
                {
                    "paragraph": "治此计，权救饥尔，无为遂负如来也。”",
                    "zhushu": ""
                },
                {
                    "paragraph": "王文度弟阿智，恶乃不翅，当年长而无人与㛰。孙兴公有一女，亦僻错，又无嫁娶理，因诣文度，求见阿智。既见，便阳言：“此定可，殊不如人所传，那得至今未有㛰处？我有一女，乃不恶，但吾寒士，不宐与卿计，欲令阿智娶之。”文度欣然而启蓝田云：“兴公向来，忽言欲与阿智㛰。”蓝田惊喜。既成㛰，女之顽嚚，欲过阿智。方知兴公之诈。",
                    "zhushu": "阿智王虔之，小字虔之，字文将。辟州别驾，不就。娶太原孙绰女，字阿恒。"
                },
                {
                    "paragraph": "范𤣥平为人好用智数，而有时以多数失会。尝失官居东阳，桓大司马在南州，故往投之。桓时方欲招起屈滞，以倾朝廷，且𤣥平在京，素亦有誉。桓谓远来投己，喜跃非常。比入至庭，倾身引望，语笑欢甚。顾谓袁虎曰：“范公且可作太常卿。”范裁坐，桓便谢其远来意。范虽实投桓，而恐以趋时损名，乃曰：“虽怀朝宗，会有亡儿瘗在此，故来省视。”桓怅然失望，向之虚伫，一时都尽。",
                    "zhushu": "中兴书曰：初，桓温请范汪为征西长史，复表为江州，并不就。还都，因求为东阳太守，温甚恨之。汪后为徐州，温北伐，令汪出梁国，失期，温挟憾奏汪为庶人。汪居吴，后至姑孰见温，温语其下曰：玄平乃来见，当以护军起之。汪数日辞归，温曰：卿适来，何以便去？汪曰：数岁小儿丧往年经乱，权瘗此境，故来迎之，事竟去耳。温愈怒之，竟不屑意。"
                },
                {
                    "paragraph": "谢遏年少时，好箸紫罗香囊，垂覆手。太傅患之，而不欲伤其意。乃谲与赌，得即烧之。",
                    "zhushu": "遏，谢玄小字。"
                }
            ]
        },
        {
            "name": "黜免第二十八",
            "paragraphs": [
                {
                    "paragraph": "黜免第二十八",
                    "type": 1
                },
                {
                    "paragraph": "诸葛厷在西朝，少有清誉，为王夷甫所重，时论亦以拟王。后为继母族党所谗，诬之为狂逆。将远徙，友人王夷甫之徒诣槛车与别。厷问：“朝廷何以徙我？”王曰：“言卿狂逆。”厷曰：“逆则应杀，狂何所徙？”",
                    "zhushu": "厷已见。"
                },
                {
                    "paragraph": "桓公入蜀，至三峡中，部伍中有得猿子者，",
                    "zhushu": "荆州记曰：峡长七百里，两㟁连山，略无绝处，重岩叠障，隐天蔽日，常有高猿长啸，属引清远。渔者歌曰：巴东三峡巫峡长，猿鸣一声泪沾裳。"
                },
                {
                    "paragraph": "其母缘岸哀号，行百余里不去，遂跳上船，至便即绝。破视其腹中，肠皆寸寸断。公闻之怒，命黜其人。",
                    "zhushu": ""
                },
                {
                    "paragraph": "殷中军被废，在信安，终日恒书空作字，扬州吏民寻义逐之，窃视，唯作咄咄怪事四字而已。",
                    "zhushu": "晋阳秋曰：初，浩以中军将军镇寿阳，羌姚襄上书归降。后有罪，浩阴图诛之，会关中有变，符健死。浩伪率军而行，云修复山陵。襄前驱，恐，遂反。军至山桑，闻襄将至，弃辎重驰保谯。襄至，据山桑，焚其舟实。至寿阳，略流民而还。浩士卒多叛，征西温乃上表黜浩。抚军大将军奏免浩，除名为民。浩驰还谢罪，既而迁于东阳信安县。"
                },
                {
                    "paragraph": "桓公坐有参军椅烝薤，不时解，共食者又不助，而掎终不放，举坐皆笑。桓公曰：“同盘尚不相助，况复危难乎？敕令免官。”",
                    "zhushu": ""
                },
                {
                    "paragraph": "殷中军废后，恨简文曰：“上人箸百尺楼上，儋梯将去。”",
                    "zhushu": "续晋阳秋曰：浩虽废黜，夷神委命，雅咏不辍，虽家人不见其有流放之戚。外生韩伯始随至徙所，周年还都，浩素爱之，送至水侧，乃咏曹颜远诗曰：富贵它人合，贫贱亲戚离。因泣下。其悲见于外者，唯此一事而已。则书空去梯之言，未必皆实也。"
                },
                {
                    "paragraph": "邓竟陵免官后赴山陵，过见大司马桓公。公问之曰：“卿何以更瘦？”",
                    "zhushu": "大司马寮属名曰：邓遐字应玄，陈郡人，平南将军岳之子。勇力绝人，气葢当世，时人方之樊哙。为桓温参军，数从温征伐，历竟陵太守。枋头之役，温既怀耻忿，且惮遐，因免遐官，病卒。"
                },
                {
                    "paragraph": "邓曰：“有愧于叔达，不能不恨于破甑。”",
                    "zhushu": "郭林宗别传曰：巨鹿孟敏，字叔达，敦朴质直。客居太原，杂处凡俗，未有所名。尝至市贸甑何儋堕地坏之，径去不顾。适遇林宗，见而异之，因问曰：坏甑可惜，何以不顾？客曰：甑既已破，视之何益？林宗赏其介决，因以知其德性，谓必为美士，劝令读书，游学十年，遂知名。三府并辟，不就。东夏以为美贤。"
                },
                {
                    "paragraph": "桓宣武既废太宰父子，仍上表曰：“应割近情，以存远计。若除太宰父子，可无后忧。”简文手答表曰：“所不忍言，况过于言！”宣武又重表，辞转苦切。简文更答曰：若晋室灵长，明公便宜奉行此诏。如大运去矣，请避贤路。桓公读诏，手战流汗，于此乃止。太宰父子远徙新安。",
                    "zhushu": "司马晞传曰：晞字道升，元帝第四子。初封武陵王，拜太宰。少不好学，尚武凶恣。时太宗辅政，晞以宗长不得执权，常怀愤慨，欲因桓温入朝杀之。太宗即位，新蔡王晃首辞，引与晞及子综谋逆。有司奏晞等斩刑，诏原之，徙新安。晞未败四五年中，喜为挽歌，自摇大铃，使左右习和之。又燕会倡妓，作新安人歌舞离别之辞，其声甚悲。后果徙新安。"
                },
                {
                    "paragraph": "桓𤣥败后，殷仲文还为太司马咨议，意似二三，非复往日。大司马府㕔前有一老槐，甚扶疏。殷因月朔，与众在㕔，视槐良久，叹曰：“槐树婆娑，无复生意。”",
                    "zhushu": "晋安帝纪曰：桓𤣥败，殷仲文归京师，高祖以其卫从二后，且以大信宣令，引为镇军长史。自以名辈先达位过至重而后。来谢混之徒，皆畴昔之所附也，今比肩同列，常怏然自失。后果徙信安。"
                },
                {
                    "paragraph": "殷仲文既素有名望，自谓必当阿衡朝政。忽作东阳太守，意甚不平，",
                    "zhushu": "晋安帝纪曰：仲文后为东阳，愈愤怨，乃与桓胤谋反，遂伏诛。仲文尝照镜不见头，俄而难及。"
                },
                {
                    "paragraph": "及之郡，至富阳，慨然叹曰：“看此山川形势，当复出一孙伯符。”",
                    "zhushu": "孙策富春人，故及此而叹。"
                }
            ]
        },
        {
            "name": "俭啬第二十九",
            "paragraphs": [
                {
                    "paragraph": "俭啬第二十九",
                    "type": 1
                },
                {
                    "paragraph": "和峤性至俭，家有好李，王武子求之，与不过数十。王武子因其上直，率将少年能食之者，持斧诣园，饱共噉毕，伐之，送一车枝与和公，问曰：“何如君李？”和既得，唯笑而已。",
                    "zhushu": "晋诸公賛曰：峤性不通治，家富拟王公，而至俭，将有犯义之名。语林曰：峤诸弟往园中食李而皆计核责钱，故峤妇弟王济伐之也。"
                },
                {
                    "paragraph": "王戎俭吝，其从子㛰，与一单衣，后更责之。",
                    "zhushu": "王隐晋书曰：戎性至俭，不能自奉养，财不出外，天下人谓为膏肓之疾。"
                },
                {
                    "paragraph": "司徒王戎既贵且富，区宅、僮牧、膏田、水碓之属，洛下无比。契疏鞅掌，毎与夫人烛下散筹筭计。",
                    "zhushu": "晋诸公賛曰：戎性简要，不治仪望，自遇甚薄，而产业过丰，论者以为台辅之望不重。王隐晋书曰：戎好治生园田，周徧天下，翁妪二人，常以象牙筹昼夜筭计家资。晋阳秋曰：戎多殖财贿，常若不足。或谓戎故以此自晦也。戴逵论之曰：王戎晦默于危乱之际，获免忧祸，既明且哲，于是在矣。或曰：大臣用心，岂其然乎？逵曰：运有险易，时有昏明，如子之言，则籧瑗、季札之徒皆负责矣。自古而观，岂一王戎也哉！"
                },
                {
                    "paragraph": "王戎有好李，卖之，恐人得其种，恒钻其核。",
                    "zhushu": ""
                },
                {
                    "paragraph": "王戎女适裴頠，贷钱数万。女归，戎色不说。女遽还钱，乃释然。",
                    "zhushu": ""
                },
                {
                    "paragraph": "卫江州在寻阳，",
                    "zhushu": "永嘉流人名曰：卫展字道舒，河东安邑人。祖列，彭城护军。父韶，广平令。展，光熙初，除鹰扬将军、江州刺史。"
                },
                {
                    "paragraph": "有知旧人投之，都不料理，唯饷王不留行一斤。此人得饷，便命驾。",
                    "zhushu": "本草曰：王不留行，生大山。治金疮，除风。久服之，轻身。"
                },
                {
                    "paragraph": "李𢎞范闻之曰：“家舅刻薄，乃复驱使草木。”",
                    "zhushu": "中兴书曰：李轨字𢎞范，江夏人。仕至尚书郎。按轨，刘氏之甥，此应𢎞度，非𢎞范也。"
                },
                {
                    "paragraph": "王丞相俭节，帐下甘果盈溢不散，涉春烂败。都督白之，公令舍去，曰：“慎不可令太郎知。”",
                    "zhushu": "王悦也。"
                },
                {
                    "paragraph": "苏峻之乱，庾太尉南奔见陶公，陶公雅相赏重。陶性俭吝。及食，噉薤，庾因留白。陶问：“用此何为？”庾云：“故可种。”于是大叹庾非唯风流，兼有治实。",
                    "zhushu": ""
                },
                {
                    "paragraph": "郗公大聚敛，有钱数千万。嘉宾意甚不同，常朝旦问讯。郗家法，子弟不坐，因倚语移时，遂及财货事。郗公曰：“汝正当欲得吾钱耳。”廼开库一日，令任意用。郗公始正谓损数百万许。嘉宾遂一日乞与亲友，周旋略尽。郄公闻之，惊怪不能巳巳。",
                    "zhushu": "中兴书曰：超少卓荦而不羁，有旷世之度。"
                }
            ]
        },
        {
            "name": "汰侈第三十",
            "paragraphs": [
                {
                    "paragraph": "汰侈第三十",
                    "type": 1
                },
                {
                    "paragraph": "石崇毎要客燕集，常令美人行酒。客饮酒不尽者，使黄门交斩美人。王丞相与大将军尝共诣崇，丞相素不能饮，辄自勉强，至于沈醉。毎至大将军，固不饮以观其变。已斩三人，颜色如故，尚不肯饮。丞相让之，大将军曰：“自杀伊家人，何预卿事？”",
                    "zhushu": "王隐晋书曰：石崇为荆州刺史，劫夺杀人，以致巨富。王丞相德音记曰：丞相素为诸父所重。王君夫问王敦：闻君从弟佳人，又解音律，欲一作妓。可与共来。遂往。吹笛人有小忘，君夫闻，使黄门阶下打杀之，颜色不变。丞相还曰：恐此君处世当有如此事。两说不同，故详录。"
                },
                {
                    "paragraph": "石崇厕，常有十余婢侍列，皆丽服藻饰。置甲煎粉、沈香汁之属，无不毕备。又与新衣箸令出，客多羞不能如厕。王大将军往，脱故衣，箸新衣，神色傲然。群婢相谓曰：“此客必能作贼。”",
                    "zhushu": "语林曰：刘寔诣石崇，如厕，见有绛纱帐大床，茵蓐甚丽，两婢持。锦香囊寔遽反走，即谓崇曰：向误入卿室内。崇曰：是厕耳。"
                },
                {
                    "paragraph": "武帝尝降王武子家，武子供馔，并用瑠璃器。婢子百余人，皆绫罗绔𧟌，以手擎饮食。烝㹠肥美，异于常味。帝怪而问之，答曰：“以人乳饮㹠。”帝甚不平，食未毕，便去。王、石所未知作。",
                    "zhushu": "𧟌一作摆。"
                },
                {
                    "paragraph": "王君夫以𥹋糒澳釜，石季伦用蜡烛作炊。君夫作紫𢇁布步障碧绫里四十里，石崇作锦步障五十里以敌之。石以椒为泥，王以赤石脂泥壁。",
                    "zhushu": "晋诸公賛曰：王恺字君夫，东海人，王肃予也。虽无检行，而少以才力见名，有在公之称。既自以外戚，晋氏政宽，又性至豪，旧制，鸩不得过江，为其羽栎酒中，必杀人。恺为翊军时，得鸩于石崇而养之，其大如鵞，喙长尺余，纯食蛇虺。司隶奏按恺。崇诏悉原之，即烧于都街。恺肆其意色，无所忌惮。为后军将军，卒，谥曰丑。"
                },
                {
                    "paragraph": "石崇为客作豆粥，咄嗟便办。恒冬天得韭蓱。又牛形状气力不胜王恺牛，而与恺出游，极晩发，争入洛城，崇牛数十步后，迅若飞禽，恺牛绝走不能及。毎以此三事为搤腕，乃宻货崇帐下都督及御车人，问所以。都督曰：“豆至难煑，唯豫作熟末，客至，作白粥以投之。”韭蓱　是捣韭根，杂以麦苗尔。复问驭人牛所以驶。驭人云：“牛本不迟，由将车人不及，制之尔。急时听偏辕，则驶矣。”恺悉从之，遂争长。石崇后闻，皆杀告者。",
                    "zhushu": "晋诸公賛曰：崇性好侠，与王恺竞相夸衒也。"
                },
                {
                    "paragraph": "王君夫有牛名八百里駮，常莹其蹄角。王武子语君夫：“我射不如卿，今指赌卿牛，以千万对之。”君夫既恃手快，且谓骏物无有杀理，便相然可，令武子先射。武子一起便破的，却据胡床，叱左右速探牛心来。须臾炙至，一脔便去。",
                    "zhushu": "相牛经曰：牛经出𡩋戚，传百里奚。汉世河西薛公得其书以相牛，千百不失本，以负重致远，未服辎軿，故文不传。至魏世，高堂生又传以与晋宣帝，其后王恺得其书焉。臣按：其相经云：阴虹属颈千里。注曰：阴虹者，双筋自尾骨属颈，𡩋戚所饭者也。恺之牛，其亦有阴虹也。𡩋戚经曰：棰头欲得高，百体欲得𦂳，大膁疏肋难龄。齝龙头突目，好跳。又角欲得细，身欲促，形欲得如卷。"
                },
                {
                    "paragraph": "王君夫尝责一人无服余衵，因直，内箸曲合重闺里，不听人将出。遂饥经日，迷不知何处去。后因缘相为，垂死，廼得出。",
                    "zhushu": ""
                },
                {
                    "paragraph": "石崇与王恺争豪，并穷绮丽，以饰舆服。",
                    "zhushu": "续文章志曰：崇资产累巨万金，宅室舆马，僣拟王者，庖膳必穷水陆之珍。后房百数，皆曳纨绣，珥金翠，而丝竹之艺，尽一世之选。筑榭开沼，殚极人巧，与贵戚羊琇、王恺之徒，竞相高以侈靡，而崇为居最之首，琇等毎愧羡以为不及也。"
                },
                {
                    "paragraph": "武帝，恺之甥也，毎助恺。尝以一珊瑚树高二尺许赐恺，枝柯扶疏，世罕其比。恺以示崇。崇视讫，以铁如意击之，应手而碎。恺既惋惜，又以为疾已之寳，声色甚厉。崇曰：“不足恨，今还卿。”乃命左右悉取珊瑚树，有三尺、四尺，条干绝世，光彩溢目者六七枚，如恺许比甚众。恺惘然自失。",
                    "zhushu": "南州异物志曰：珊瑚生大秦国，有洲在涨海中，距其国七八百里，名珊瑚。树洲底有盘石，水深二十余丈，珊瑚生于石上，初生白，软弱似菌。国人乘大船载铁网，先没在水下，一年便生网目中，其色尚黄，枝柯交错，高三四尺，大者围尺余，三年色赤。便以铁钞发其根，系铁网于船，绞车举网还裁凿，恣意所作。若过时不凿，便枯索虫蛊。其大者输之王府，细者卖之。广志曰：珊瑚大者可为车轴。"
                },
                {
                    "paragraph": "王武子被责，移第北邙下。",
                    "zhushu": "晋诸公賛曰：济与从兄恬不平。济为河南尹，未拜，行过王宫，吏不时下道，济于车前鞭之。有司奏免官，论者以济为不长者。寻转太仆，而王恬已见委任，济遂斥外。"
                },
                {
                    "paragraph": "于时人多地贵，济好马射，买地作埒，编钱匝地竟埒。时人号曰金沟。",
                    "zhushu": "沟一作埒。"
                },
                {
                    "paragraph": "石崇每与王敦入学戏，见颜、原象",
                    "zhushu": "家语曰：颜回，字子渊，鲁人。少孔子二十九岁而发白，三十二岁蚤死。原宪，已见。"
                },
                {
                    "paragraph": "而叹曰：“若与同升孔堂，去人何必有间！”王曰：“不知余人云何？子贡去卿差近。”",
                    "zhushu": "史记曰：端木赐，字子贡，卫人。尝相鲁，家累千金，终于齐。"
                },
                {
                    "paragraph": "石正色云：“士当令身名俱泰，何至以𦉥牖语人。”",
                    "zhushu": "原宪以𦉥为户牖。"
                },
                {
                    "paragraph": "彭城王有快牛，至爱惜之。",
                    "zhushu": "朱凤晋书曰：彭城穆王权，字子舆，宣帝弟馗子，太始元年封。"
                },
                {
                    "paragraph": "王太尉与射，赌得之。彭城王曰：“君欲自乘，则不论；若欲噉者，当以二十肥者代之。既不废噉，又存所爱。”王遂杀噉。",
                    "zhushu": ""
                },
                {
                    "paragraph": "王右军少时，在周侯末坐，割牛心噉之，于此改观。",
                    "zhushu": "俗以牛心为贵，故羲之先食之。"
                }
            ]
        },
        {
            "name": "忿狷第三十一",
            "paragraphs": [
                {
                    "paragraph": "忿狷第三十一",
                    "type": 1
                },
                {
                    "paragraph": "魏武有一妓，声最清高，而情性酷恶。欲杀则爱才，欲置则不堪。于是选百人，一时俱教。少时，果有一人声及之，便杀恶性者。",
                    "zhushu": ""
                },
                {
                    "paragraph": "王蓝田性急，尝食鸡子，以筯刺之，不得，便大怒，举以掷地。鸡子于地圆转未止，仍下地以𡱪齿蹍之，又不得，瞋甚，复于地取内口中，啮破即吐之。王右军闻而大笑曰：“使安期有此性，犹当无一豪可论，况蓝田邪？”",
                    "zhushu": "中兴书曰：述清贵简正，少所推屈，唯以性急为累。安期，述父也，有名德，已见。"
                },
                {
                    "paragraph": "王司州尝乘雪往王螭许。",
                    "zhushu": "王胡之、王恬并已见。恬小字螭虎。"
                },
                {
                    "paragraph": "司州言气少有牾逆于螭，便作色不夷。司州觉恶，便舆床就之，持其臂曰：“汝讵复足与老兄计？”",
                    "zhushu": "按王氏谱，胡之是恬从祖兄。"
                },
                {
                    "paragraph": "螭拨其手曰：“冷如鬼手馨，强来捉人臂。”",
                    "zhushu": ""
                },
                {
                    "paragraph": "桓宣武与袁彦道樗蒱。袁彦道齿不合，遂厉色掷去五木。温太真云：“见袁生迁怒，知颜子为贵。”",
                    "zhushu": "论语曰：哀公问：弟子孰为好学？孔子曰：有颜回者好学，不迁怒，不贰过，不幸短命死矣。"
                },
                {
                    "paragraph": "谢无奕性粗强，以事不相得，自往数王蓝田，肆言极骂。王正色面壁不敢动，半日，谢去。良久，转头问左右小吏曰：“去未？”答云：“已去。”然后复坐。时人叹其性急而能有所容。",
                    "zhushu": ""
                },
                {
                    "paragraph": "王令诣谢公，值习凿齿已在坐，当与并榻。王徙倚不坐，公引之与对榻。去后，语胡儿曰：“子敬实自清立，但人为尔多矜咳，殊足损其自然。”",
                    "zhushu": "刘谦之晋纪曰：王献之性甚整峻，不交非类。"
                },
                {
                    "paragraph": "王大、王恭尝俱在何仆射坐，",
                    "zhushu": "中兴书曰：何澄字子玄，清正有器望，历尚书左仆射。"
                },
                {
                    "paragraph": "恭时为丹阳尹，大始拜荆州。",
                    "zhushu": "灵鬼志谣征曰：初桓石民为荆州，镇上时，民忽歌黄昙曲曰：黄昙英扬州，大佛来上朋。少时石民死，玊忱为荆州。佛大，忱小字也。"
                },
                {
                    "paragraph": "讫将乖之际，大劝恭酒，恭不为饮，大逼强之，转苦，便各以帬带绕手。恭府近千人，悉呼入斋。大左右虽少，亦命前，意便欲相杀。何仆射无计，因起排坐二人之间，方得分散。所谓势利之交，古人羞之。",
                    "zhushu": ""
                },
                {
                    "paragraph": "桓南郡小儿时，与诸从兄弟各养鹅共斗。南郡鹅毎不如，甚以为忿。廼夜往鹅栏间，取诸兄弟鹅悉杀之。既晓，家人咸以惊骇，云是变怪，以白车骑。车骑曰：“无所致怪，当是南郡戏耳。”问，果如之。",
                    "zhushu": ""
                }
            ]
        },
        {
            "name": "谗险第三十二",
            "paragraphs": [
                {
                    "paragraph": "谗险第三十二",
                    "type": 1
                },
                {
                    "paragraph": "王平子形甚散朗，内实劲侠，",
                    "zhushu": "邓粲晋纪云：刘琨尝谓澄曰：卿形虽散朗而内劲狭，以此处世，难得其死。澄默然无以答。后果为王敦所害。刘琨闻之曰：自取死耳。"
                },
                {
                    "paragraph": "袁悦有口才，能短长说，亦有精理。始作谢玄参军，颇被礼遇。后丁艰，服除还都，唯赍战国策而已。语人曰：“少年时读论语、老子，又看庄、易，此皆是病痛事，当何所益邪？天下要物，正有战国策。”既下，说司马孝文王，大见亲待，几乱机轴。俄而见诛。",
                    "zhushu": "袁氏谱曰：悦字元礼，陈郡阳夏人。父朗，给事中，仕至骠骑咨议。太元中，悦有宠于会稽王，毎劝专览朝权，王颇纳其言。王粲闻其说，言于孝武，乃托以它罪杀悦于市中。既而朋党同异之声播于朝野矣。"
                },
                {
                    "paragraph": "孝武甚亲敬王国寳、王雅。",
                    "zhushu": "雅别传曰：雅字茂建，东海沂人，少知名。晋安帝纪曰：雅之为侍中，孝武甚信而重之。王珣、王恭特以地望见礼，至于亲幸，莫及雅者。上毎置酒燕集，或召雅未至，上不先举觞。时议谓珣、恭宜传东宫，而雅以宠幸超授太傅、尚书左仆射。"
                },
                {
                    "paragraph": "雅荐王珣于帝，帝欲见之。尝夜与国寳及雅相对，帝微有酒色，令唤珣。垂至，巳闻卒传声，国寳自知才出珣下，恐倾夺其宠，因曰：“王珣当今名流，陛下不宜有酒色见之，自可别诏召也。”帝然其言，心以为忠，遂不见珣。",
                    "zhushu": ""
                },
                {
                    "paragraph": "王绪数谗殷荆州于王国寳，殷甚患之，求术于王东亭。曰：“卿但数诣王绪，往辄屏人，因论它事。如此则二王之好离矣。”殷从之。国寳见王绪，问曰：“比与仲堪屏人何所道？”绪云：“故是常往来，无它所论。”国寳谓绪于己有隐，果情好日疏，谗言以息。",
                    "zhushu": "按：国寳得宠于会稽王，由绪获进，同恶相求，有如市贾，终至诛夷，曽不携贰，岂有仲堪微间而成离隟？"
                }
            ]
        },
        {
            "name": "尤悔第三十三",
            "paragraphs": [
                {
                    "paragraph": "尤悔第三十三",
                    "type": 1
                },
                {
                    "paragraph": "魏文帝忌弟任城王骁壮，因在卞太后合共围棋，并噉枣，文帝以毒置诸枣蔕中，自选可食者而进。王弗悟，遂杂进之。既中毒，太后索水救之。帝预敕左右毁缾罐，太后徒跣趋井，无以汲。须臾，遂卒。",
                    "zhushu": "魏略曰：任城威王彰，字子文，太祖卞太后弟二子。性刚勇而黄须，北讨代郡，独与麾下百余人突虏而走。太祖闻曰：我黄须儿可用也。魏志春秋曰：黄初三年，彰来朝。初，彰问玺绶，将有异志，故来朝不即得见。有此忿惧而暴薨。"
                },
                {
                    "paragraph": "复欲害东阿，太后曰：“汝已杀我任城，不得复杀我东阿。”",
                    "zhushu": "魏志方伎传曰：文帝问占梦周宣：吾梦磨钱文欲灭而愈更明，何谓？宣怅然不对。帝固问之，宣曰：陛下家事虽欲尔，而太后不听，是以欲灭更明耳。帝欲治弟植之罪，逼于太后，但加贬爵。"
                },
                {
                    "paragraph": "王浑后妻，琅邪颜氏女。王时为徐州刺史，交礼拜讫，王将答拜，观者咸曰：“王侯州将，新妇州民，恐无由答拜。”王乃止。武子以其父不答拜，不成礼，恐非夫妇；不为之拜，谓为颜妾。颜氏耻之，以其门贵，终不敢离。",
                    "zhushu": "婚姻之礼，人道之大，岂由一不拜而遂为妾媵者乎？世说之言，于是乎纰缪。"
                },
                {
                    "paragraph": "陆平原河桥败，为卢志所谗，被诛。",
                    "zhushu": "王隐晋书曰：成都王颕讨长沙王，又使陆为都督前锋诸军事。机别传曰：成都王长史卢志，与机弟云趣舍不同。又黄门孟玖求为邯郸令于颕，颕教付云。云时为左司马，曰：刑余之人，不可以君民。玖闻此怨云，与志谗构日至。及机于七里涧大败，玖诬机谋反所致，颕乃使牵秀斩机。先是夕梦黑幔绕车，手决不开，恶之。明旦，秀兵奄至，机索戎服箸衣幍，见秀容貌自若，遂见害，时年四十三。军士莫不㳅涕。是日天地雾合，大风折木，平地尺雪。干宝晋纪曰：初，陆抗诛步阐，百口皆尽，有识尤之。及机云见害，三族无遗。"
                },
                {
                    "paragraph": "临刑叹曰：“欲闻华亭鹤唳，可复得乎？”",
                    "zhushu": "八王故事曰：华亭，吴由拳县郊外墅也，有清泉茂林。吴平后，陆机兄弟共逰于此十余年。语林曰：机为河北都督，闻警角之声，谓孙丞曰：闻此不如华亭鹤唳。故临刑而有此叹。"
                },
                {
                    "paragraph": "刘琨善能招延，而拙于抚御。一日虽有数千人归投，其逃散而去，亦复如此，所以卒无所建。",
                    "zhushu": "邓粲晋纪曰：琨为并州牧，糺合齐盟，驱率戎旅，而内不抚其民，遂至丧军失士，无成功也。敬彻按：琨以永嘉元年为并州，于时晋阳空城，冦盗四攻，而能收合士众，抗行渊、勒，十年之中，败而能振，不能抚御，其得如此乎？凶荒之日，千里无烟，岂一日有数千人归之？若一日数千人去之，又安得一纪之间以对大难乎？"
                },
                {
                    "paragraph": "王平子始下，丞相语大将军：“不可复使羌人东行。”平子面似羌。",
                    "zhushu": "按：王澄自为王敦所害，丞相名德，岂应有斯言也？"
                },
                {
                    "paragraph": "王大将军起事，丞相兄弟诣阙谢。周侯深忧诸王，始入，甚有忧色。丞相呼周侯曰：“百口委卿。”周直过不应。既入，苦相存救。既释，周大说，饮酒。及出，诸王故在门。周曰：“今年杀诸贼奴，当取金印如斗大系肘后。”大将军至石头，问丞相曰：“周侯可为三公不？”丞相不答。又问：“可为尚书令不？”又不应。因云：“如此，唯当杀之耳。”复默然。逮周侯被害，丞相后知周侯救已，叹曰：“我不杀周侯，周侯由我而死，幽冥中负此人。”",
                    "zhushu": "虞预晋书曰：敦充京邑㕘军吕漪说敦曰：周顗、戴渊皆有名望，足以惑众，视近日之言，无惭惧之色，若不除之，役将未歇也。敦即然之，遂害渊、顗、初、漪为台郎，渊既上官，素有高气，以猗小器待之，故售其说焉。"
                },
                {
                    "paragraph": "王导、温峤俱见明帝，帝问温前世所以得天下之由，温未答。顷，王曰：“温峤年少未谙，臣为陛下陈之。”王廼具叙宣王创业之始，诛夷名族，宠树同已，及文王之末，高贵乡公事。",
                    "zhushu": "宣王创业，诛曹爽，任蒋济之㳅者是也。高贵乡公之事，已见上。"
                },
                {
                    "paragraph": "明帝闻之，覆面箸床曰：“若如公言，胙安得长？”",
                    "zhushu": ""
                },
                {
                    "paragraph": "王大将军于众坐中曰：“诸周由来未有作三公者。”有人答曰：“唯周侯邑五马领头而不克。”大将军曰：“我与周洛下相遇，一面顿尽。值世纷纭，遂至于此。因为流涕。”",
                    "zhushu": "邓粲晋纪曰：王敦参军，有于敦坐樗蒱，临当成都，马头被杀，因谓曰：周家奕世令望，而位不至三公，伯仁垂作而不果，有似下官此马。敦慨然㳅涕曰：伯仁总角时，与于东宫相遇，一面披衿，便许之三司，何图不幸，王法所裁，凄怆之深，言何能尽。"
                },
                {
                    "paragraph": "温公初受刘司空使劝进。母崔氏固驻之，峤绝裾而去。",
                    "zhushu": "温氏谱曰：峤父襜，娶清河崔参女。"
                },
                {
                    "paragraph": "迄于崇贵，乡品犹不过也。毎爵，皆发诏，",
                    "zhushu": "虞预晋书曰：元帝即位，以温峤为散骑侍郎。峤以母亡，逼贼不得往临葬，固辞。诏曰：峤以未葬，朝议又颇有异同，故不拜。其令入坐议，吾将折其𠂻。"
                },
                {
                    "paragraph": "庾公欲起周子南，子南执辞愈固。庾毎诣周，庾从南门入，周从后门出。庾尝一往奄至，周不及去，相对终日。庾从周索食，周出蔬食，庾亦强饭，极欢。并语世故，约相推引，同佐世之任。既仕，至将军、二千石，",
                    "zhushu": "寻阳记曰：周邵，字子南，与南阳翟汤隐于寻阳庐山。庾亮临江州，闻翟、周之风，朿带蹑履而诣焉。闻庾至，转避之。亮复宻往，值卲弹鸟于林，因前与语。还便云：此人可起。即拔为镇蛮䕶军、西阳太守。其集载与邵书曰：西阳一郡，户口差实，非履道真纯，何以镇其流遁？询之朝野，佥曰足下。今具上表，请足下临之无让。"
                },
                {
                    "paragraph": "而不称意。中宵慨然曰：“大丈夫乃为庾元规所卖。”一叹，遂发背而卒。",
                    "zhushu": ""
                },
                {
                    "paragraph": "阮思旷奉大法，敬信甚至。大儿年未弱冠，忽被笃疾。",
                    "zhushu": "阮氏谱曰：牖字彦伦，𥙿长子也。仕至州主簿。"
                },
                {
                    "paragraph": "儿既是偏所爱重，为之祈请三寳，昼夜不懈。谓至诚有感者，必当蒙祐。而儿遂不济。于是结恨释氏，宿命都除。",
                    "zhushu": "以阮公智识，必无此弊。脱此非谬，何其惑欤！夫文王期尽，圣子不能驻其年；释种诛夷，神力无以延其命。故业有定限，报不可移。若请祷而望其灵，匪验而忽其道，固陋之徒耳，岂可与言神明之智者哉！"
                },
                {
                    "paragraph": "桓宣武对简文帝，不甚得语。废海西后，宜自申叙，乃豫撰数百语，陈废立之意。既见简文，简文便泣下数十行。宣武矜愧，不得一言。",
                    "zhushu": ""
                },
                {
                    "paragraph": "桓公卧语曰：“作此寂寂，将为文、景所笑。”既而屈起坐曰：“既不能㳅芳后世，亦不足复遗臭万载邪？”",
                    "zhushu": "续晋阳秋曰：桓温既以雄武专朝，任兼将相，其不臣之心形于音迹。曽卧对亲僚，抚枕而起曰：为尔寂寂，为文景所笑。众莫敢对。"
                },
                {
                    "paragraph": "谢太傅于东船行，小人引船，或迟或速，或停或待。又放船从横，撞人触岸。公初不呵谴，人谓公常无嗔喜。曽送兄征西葬还，",
                    "zhushu": "征西谢弈。"
                },
                {
                    "paragraph": "日莫雨，驶小人皆醉，不可处分。公乃于车中手取车柱撞驭人，声色甚厉。夫以水性沈柔，入隘奔激，方之人情，固知迫隘之地，无得保其夷粹。",
                    "zhushu": "孟子曰：湍水决之东则东，决之西则西。搏而跃之，可使过颡；激而行之，可使在山。岂水之。性哉！人可使为不善，性亦犹是也。"
                },
                {
                    "paragraph": "简文见田稻不识，问是何草，左右答是稻。简文还，三日不出，云：“宁有赖其末，而不识其本？”",
                    "zhushu": "文公种菜，曽子牧羊。纵不识稻，何所多悔。此言必虚。"
                },
                {
                    "paragraph": "桓车骑在上明畋猎，东信至，传淮上大捷。语左右云：“群谢年少大破贼。”因发病薨。谈者以为此死，贤于让扬之荆。",
                    "zhushu": "续晋阳秋曰：桓冲本以将相异宜，才用不同，忖己德量不及谢安，故解扬州以让安。自谓少经军镇，及为荆州，闻符坚自出淮、肥，深以根本为虑，遣其随身精兵三千人赴京师。时安已遣诸军，且欲外示闲暇，因令冲军还。冲大惊曰：谢安乃有庙堂之量，不闲将略。吾量贼必破襄阳而并力淮淝，今大敌果至，方游谈示暇，遣诸不经事年少，而实寡弱，天下谁知，吾其左衽矣。俄闻大勋克举，惭慨而薨。"
                },
                {
                    "paragraph": "桓公初报破殷荆州，",
                    "zhushu": "周祗隆安记曰：仲堪以人情注于玄，疑朝廷欲以玄代已，遣道人竺僧𠎝赍宝物遗相王宠幸媒尼。左右以罪状玄，玄知其谋而击灭之。"
                },
                {
                    "paragraph": "曽讲论语，至富与贵，是人之所欲，不以其道，得之不处，",
                    "zhushu": "孔安国注曰：不以其道得富贵，则仁者不处。"
                },
                {
                    "paragraph": "𤣥意色甚恶。",
                    "zhushu": ""
                }
            ]
        },
        {
            "name": "纰漏第三十四",
            "paragraphs": [
                {
                    "paragraph": "纰漏第三十四",
                    "type": 1
                },
                {
                    "paragraph": "王敦初尚主，",
                    "zhushu": "敦尚武帝女舞阳公主，字修袆。"
                },
                {
                    "paragraph": "如厕，见漆箱盛乾枣，本以塞鼻，王谓厕上亦下果，食遂至尽。既还，婢擎金澡盘盛水，瑠璃盌盛澡豆，因倒箸水中而饮之，谓是乾饭。群婢莫不掩口而笑之。",
                    "zhushu": ""
                },
                {
                    "paragraph": "元皇初见贺司空，言及吴时事，问：“孙皓烧锯截一贺头，是谁？”司空未得言，元皇自忆曰：“是贺劭。”",
                    "zhushu": "劭即循父也。皓凶暴骄矜，劭上书切谏，皓深恨之。亲近惮劭贞正，譛云谤毁国事，被诘责。后还复职。劭中恶风，口不能言语。皓疑劭托疾，收付酒藏，考掠千数，卒无一言，遂杀之。"
                },
                {
                    "paragraph": "司空㳅涕曰：臣父遭遇无道，创巨痛深，无以仰答明诏。",
                    "zhushu": "礼云：创巨者其日久，痛深者其愈迟。"
                },
                {
                    "paragraph": "元皇愧惭，三日不出。",
                    "zhushu": ""
                },
                {
                    "paragraph": "蔡司徒渡江，见彭蜞，大喜曰：“蟹有八足，加以二螯。”令烹之。既食，吐下委顿，方知非蟹。后向谢仁祖说此事，谢曰：“卿读尔雅不熟，几为劝学死。”",
                    "zhushu": "大戴礼劝学篇曰：蟹二螯八足，非蛇蟺之穴，无所寄托者，用心躁也。故蔡邕为劝学章取义焉。尔雅曰：螖蠌小者劳。即彭蜞也，似蟹而小。今彭蜞小于蟹，而大于彭螖，即尔雅所谓螖蠌也。然此三物，皆入足二螯，而状甚相类。蔡谟不精其小大食而。致弊，故谓读尔雅不熟也。"
                },
                {
                    "paragraph": "任育长年少时，甚有令名。武帝崩，选百二十挽郎，一时之秀彦，育长亦在其中。王安丰选女壻，从挽郎𢯱其胜者，且择取四人，任犹在其中。童少时，神明可爱，时人谓育长影亦好。自过江，便失志。王丞相请先度时贤共至石头迎之，犹作畴日相待，一见便觉有异。坐席竟，下饮，便问人云：“此为茶，为茗？”觉有异色，乃自申明云：“向问饮为热、为冷耳。”尝行从棺邸下度，流涕悲哀。王丞相闻之曰：“此是有情痴。”",
                    "zhushu": "晋百官名曰：任瞻字育长，乐安人。父琨，少府卿。瞻历谒者仆射、都尉、天门太守。"
                },
                {
                    "paragraph": "谢虎子尝上屋熏鼠。",
                    "zhushu": "虎子据小字。据，字玄道，尚书褒第二子。年三十三亡。"
                },
                {
                    "paragraph": "胡儿既无由知父为此事，闻人道痴人有作此者，戏笑之，时道此非复一过。太傅既了已之不知，因其言次，语胡儿曰：“世人以此谤中郎，亦言我共作此。”",
                    "zhushu": "中郎，据也，章仲反。按世有兄弟三人，则谓第二者为中。今谢昆弟有六，而以据为中郎，未可解。当由有三时以中为称，因仍不改也。"
                },
                {
                    "paragraph": "胡儿懊热，一月日闭斋不出。太傅虚托引已之过，以相开悟，可谓德教。",
                    "zhushu": ""
                },
                {
                    "paragraph": "殷仲堪父病虚悸，闻床下蚁动，谓是牛斗。",
                    "zhushu": "殷氏谱曰：殷师字师子，祖识、父融，并有名。师至骠骑咨议，生仲堪。续晋阳秋曰：仲堪父曽有失心病，仲堪腰不解带，弥年父卒。"
                },
                {
                    "paragraph": "孝武不知是殷公，问仲堪：“有一殷病如此不？”仲堪流涕而起曰：“臣进𨓆唯谷。”",
                    "zhushu": "大雅诗也。毛公注曰：谷，穷也。"
                },
                {
                    "paragraph": "虞啸父为孝武侍中，帝从容问曰：“卿在门下，初不闻有所献替。”虞家富春，近海，谓帝望其意气，对曰：“天时尚煗，䱥鱼虾𩸑未可致，寻当有所上献。”帝抚掌大笑。",
                    "zhushu": "中兴书曰：啸父，会稽人，光禄潭之孙，右将军纯之子。少历显位，与王廞同废为庶人。义旗初，为会稽内史。"
                },
                {
                    "paragraph": "王大丧后，朝论或云国寳应作荆州。",
                    "zhushu": "晋安帝纪曰：王忱死，会稽王欲以国寳代之。孝武中，诏用仲堪，乃止。"
                },
                {
                    "paragraph": "国寳主簿夜函白事云：“荆州事已行。”国寳大喜，而夜开合，唤纲纪。话势虽不及作荆州，而意色甚恬。晓遣参问，都无此事。即唤主簿数之曰：“卿何以误人事邪？”",
                    "zhushu": ""
                }
            ]
        },
        {
            "name": "惑溺第三十五",
            "paragraphs": [
                {
                    "paragraph": "惑溺第三十五",
                    "type": 1
                },
                {
                    "paragraph": "魏甄后惠而有色，先为袁熙妻，甚获宠。曹公之屠邺也，令疾召甄，左右白：“五官中郎已将去。”公曰：“今年破贼，正为奴。”",
                    "zhushu": "魏略曰：建安中，袁绍为中子熙娶甄会女。绍死，熙出在幽州，甄留侍姑。及邺城破，五官将从而入绍舍，见甄怖，以头伏姑䣛上。五官将谓绍妻袁夫人扶甄令举头，见其色非凡，称叹之。太祖闻其意，遂为迎娶，擅室数岁。世语曰：太祖下邺，文帝先入袁尚府，见妇人被发，垢面垂涕，立绍妻刘后。文帝问，知是熙妻，使令揽发，以䄂拭面，姿貌绝伦。既过，刘谓甄曰：不复死矣。遂纳之，有玉。魏氏春秋曰：五官将纳熙妻也。孔融与太祖书曰：武王伐纣，以妲己赐周公。太祖以融博学，真谓书传所记。后见融，问之，对曰：以今度古，想其然也。"
                },
                {
                    "paragraph": "荀奉倩与妇至笃，冬月妇病热，乃出中庭自取冷，还以身熨之。妇亡，奉倩后少时亦卒，以是获讥于世。",
                    "zhushu": "粲别传曰：粲常以妇人才智不足论，自宜以色为主。骠骑将军曹洪女有色，粲于是聘焉。容服帷帐甚丽，专房燕婉。历年后，妇病亡，未殡，傅嘏往喭粲，粲不明而神伤。嘏问曰：妇人才色并茂为难。子之聘也，遗才存色，非难遇也，何哀之甚？粲曰：佳人难再得，顾逝者不能有倾城之异，然未可易遇也。痛悼不能已。已。岁余亦亡，亡时年二十九。粲简贵，不与常人交接，所交者一时俊杰。至葬夕，赴期者裁十余人，悉同年相知名士也，哭之感恸路人。粲虽𥚹隘，以燕婉自丧，然有识犹追惜其能言。"
                },
                {
                    "paragraph": "奉倩曰：“妇人德不足称，当以色为主。”裴令闻之曰：“此乃是兴到之事，非盛德言，冀后人未昧此语。”",
                    "zhushu": "何劭论粲曰：仲尼称有德者有言，而荀粲减于是力，顾所言有余而识不足。"
                },
                {
                    "paragraph": "贾公闾",
                    "zhushu": "充别传曰：充父逵，晚有子，故名曰充，字公闾。言后必有充闾之异。"
                },
                {
                    "paragraph": "后妻郭氏酷妒。有男儿名𥠖民，生载周，充自外还，乳母抱儿在中庭，儿见充喜踊，充就乳母手中呜之。郭遥望见，谓充爱乳母，即杀之。儿悲思啼泣，不饮它乳，遂死。郭后终无子。",
                    "zhushu": "晋诸公賛云：郭氏即贾后母也，为性高朗，知后无子，甚忧爱愍怀，毎劝厉之。临亡，诲贾后令尽意于太子，言甚切至。赵充华及贾谧母并勿令出入宫中。又曰：此皆乱汝事。后不能用，终至诛夷。臣按：传畼此言，则郭氏贤明妇人也。向令贾后抚爱愍怀，岂当纵其妒悍，自毙其子？然则物我不同，或老壮情异乎？"
                },
                {
                    "paragraph": "孙秀降晋，晋武帝厚存宠之，",
                    "zhushu": "太原郭氏录曰：秀字彦才，吴郡吴人。为下口督，甚有威恩。孙皓惮欲除之，遣将军何定溯江而上，辞以捕鹿三千口供厨。秀豫知谋，遂来归化。世祖喜之，以为骠骑将军、交州牧。"
                },
                {
                    "paragraph": "妻以姨妹蒯夭，室家甚笃。妻尝妒，乃骂秀为貉子。",
                    "zhushu": "晋阳秋曰：蒯氏，襄阳人。祖良，吏部尚书。父钧，南阳太守。"
                },
                {
                    "paragraph": "秀大不平，遂不复入。蒯氏大自悔责，请救于帝。时大赦，群臣咸见。既出，帝独留秀，从容谓曰：“天下旷荡，蒯夫人可得从其例不？”秀免冠而谢，遂为夫妇如初。",
                    "zhushu": ""
                },
                {
                    "paragraph": "韩寿美姿容，贾充辟以为掾。充毎聚会，贾女于青璅中看，见寿，说之。恒怀存想，发于吟咏。后婢往寿家，具述如此，并言女光丽。夀闻之心动，遂请婢潜修音问，及期往宿。夀蹻捷绝人，逾墙而入，家中莫知。",
                    "zhushu": "晋诸公賛曰：寿字德真，南阳赭阳人。曽祖暨，魏司徒，有高行。寿敦家风，性忠厚，岂有若斯之事？诸书无闻，唯见世说，自未可信。"
                },
                {
                    "paragraph": "自是充觉女盛自拂拭，说畼有异于常。后会诸吏，闻寿有奇香之气，是外国所贡，一箸人则历月不歇。",
                    "zhushu": "十洲记曰：汉武帝时，西域月氏国王遣使献香四两，大如雀卵，黑如桑椹，烧之，芳气经三月不歇。葢，此香也。"
                },
                {
                    "paragraph": "充计武帝唯赐己及陈骞，余家无此香，疑夀与女通，而垣墙重宻，门合急峻，何由得尔？乃托言有盗，令人修墙。使反曰：“其余无异，唯东北角如有人迹，而墙高，非人所逾。”充乃取女左右婢考问，即以状对。充秘之，以女妻夀。",
                    "zhushu": "郭子谓与韩夀通者，乃是陈骞女，即以妻夀，未婚而女亡。夀因娶贾氏，故世因传是充女。"
                },
                {
                    "paragraph": "王安丰妇常卿安丰。安丰曰：“妇人卿壻，于礼为不敬，后勿复尔。”妇曰：“亲卿爱卿，是以卿卿；我不卿卿，谁当卿卿？”遂恒听之。",
                    "zhushu": ""
                },
                {
                    "paragraph": "王丞相有幸妾姓雷，颇预政事，纳货。蔡公谓之雷尚书。",
                    "zhushu": "语林曰：雷有宠，生恬洽。"
                }
            ]
        },
        {
            "name": "仇隟第三十六",
            "paragraphs": [
                {
                    "paragraph": "仇隟第三十六",
                    "type": 1
                },
                {
                    "paragraph": "孙秀既恨石崇不与绿珠，",
                    "zhushu": "干寳晋纪曰：石崇有妓人绿珠，美而工笛，孙秀使人求之。崇别馆北邙下，方登凉观，临清水，使者以告，崇出其婢妾数十人以示之，曰：任所以择。使者曰：本受命者指绿珠也，未识孰是？崇勃然曰：绿珠吾所爱，不可得也。使者曰：君侯博古知今，察远照迩，愿加三思。崇不然，使者已出，又反，崇竟不许。"
                },
                {
                    "paragraph": "又憾潘岳昔遇之不以礼。后秀为中书令，岳省内见之，因唤曰：“孙令，忆畴昔周旋不？”秀曰：“中心藏之，何日忘之？”岳于是始知必不免。",
                    "zhushu": "王隐晋书曰：岳父文徳，为琅邪太守，孙秀为小吏给使，岳数蹴蹋秀，而不以人遇之也。"
                },
                {
                    "paragraph": "后收石崇、欧阳坚石，同日收岳。",
                    "zhushu": "晋阳秋曰：欧阳建，字坚石，渤海人。有才藻，时人为之语曰：渤海赫赫，欧阳坚石。初，建为冯翊太守，赵王伦为征西将军，孙秀为腹心，挠乱关中，建毎匡正，由是有隟。王隐晋书曰：石崇、潘岳与贾谧相友善，及谧废，惧终见危，与淮南王谋诛伦。事泄，收崇及亲朞以上，皆斩之。初，岳母诫岳以止足之道，及收，与母别，曰：负阿母。崇家河北，收者至，曰：吾不过流徙交、广耳。及车载东市，始叹曰：奴辈利吾家之财。收崇人曰：知财为害，何不蚤散？崇不能答。"
                },
                {
                    "paragraph": "石先送市，亦不相知。潘后至，石谓潘曰：“安仁，卿亦复尔邪？”潘曰：“可谓白首同所归。”",
                    "zhushu": "语林曰：潘、石同刑东市，石谓潘曰：天下杀英雄，卿复何为？潘曰：俊士填沟壑，余波来及人。"
                },
                {
                    "paragraph": "潘金谷集诗云：投分寄石友，白首同所归。乃成其䜟。",
                    "zhushu": ""
                },
                {
                    "paragraph": "刘玙兄弟少时为王恺所憎，尝召二人宿，欲默除之。令作阬，阬毕，垂加害矣。石崇素与玙、琨善，闻就恺宿，知当有变，便夜往诣恺，问二刘所在。恺卒迫不得讳，答云：“在后斋中眠。”石便径入，自牵出，同车而去，语曰：“少年何以轻就人宿？”",
                    "zhushu": "刘粲晋纪曰：琨与兄玙俱知名。逰权贵之间，当世以为豪杰。"
                },
                {
                    "paragraph": "王大将军执司马愍王，夜遣世将载王于车而杀之，当时不尽知也，",
                    "zhushu": "晋阳秋曰：司马丞字元敬，谯王逊子也。为中宗相州刺史，路过武昌，王敦与燕，会酒酣，谓丞曰：大王笃实佳士，非将御之才。对曰：焉知鈆刀不能一割乎？敦将谋逆，召丞为军司马。丞叹曰：吾其死矣。地荒民解，势孤援绝。赴君难，忠也；死王事，义也。死忠与义，又何求焉？乃驰檄诸郡，丞赴义。敦遣从母弟魏乂攻丞，王廙使贼迎之，薨于车。敦既灭，追赠骠骑，谥曰愍王。"
                },
                {
                    "paragraph": "虽愍王家亦未之皆悉，而无忌兄弟皆稺。",
                    "zhushu": "无忌别传曰：无忌字公夀，丞子也。才器兼济，有文武干，袭封谯王，卫军将军。"
                },
                {
                    "paragraph": "王胡之与无忌长甚相暱，胡之尝共游。无忌入告母，请为馔，母流涕曰：“王敦昔肆酷汝父，假手世将。”",
                    "zhushu": "司马氏谱曰：丞娶南阳赵氏女。王廙别传曰：廙字世将，祖览，父正。廙高朗豪率。王导、庾亮游于石头，会廙至。尔日，迅风飞颿，廙倚船楼长啸，神气甚逸。导谓亮曰：世将为复识事？亮曰：正足舒其逸耳。性倨傲，不合已者面拒之，故为物所疾。加平南将军，薨。"
                },
                {
                    "paragraph": "吾所以积年不告汝者，王氏门强，汝兄弟尚幼，不欲使此声著葢，以避祸耳！无忌惊号，抽刃而出，胡之去已远。",
                    "zhushu": ""
                },
                {
                    "paragraph": "应镇南作荆州，",
                    "zhushu": "王隐晋书曰：应詹字思远，汝南南顿人，璩曽孙也。为人𢎞长有淹度，饰之以文才。司徒何充叹曰：所谓文质之士。累迁江州刺史、镇南将军。"
                },
                {
                    "paragraph": "王修载、谯王子无忌同至新亭与别。坐上宾甚多，不悟二人俱到。有一客道：“谯王丞致祸，非大将军意，正是平南所为耳！”无忌因夺直兵参军刀，便欲斫。修载走投水，舸上人接取，得免。",
                    "zhushu": "中兴书曰：褚褒为江州，无忌于坐拔刀斫耆之，褒与桓景共免之。御史奏无忌欲专杀害，诏以赎论。前章既言无忌母告之，而此章复云客叙其事。且王廙之害司马丞，遐迩共悉，修龄兄弟岂容不知？法盛之言，皆实录也。"
                },
                {
                    "paragraph": "王右军素轻蓝田，蓝田晚节论誉转重，右军尤不平。蓝田于会稽丁艰，停山阴治丧。右军代为郡，屡言出吊，连日不果。后诣门自通，主人既哭，不前而去，以陵辱之。于是彼此嫌隟大构。后蓝田临扬州，右军尚在郡。初得消息，遣一㕘军诣朝廷，求分会稽为越州。使人受意失旨，大为时贤所笑。蓝田宻令从事数其郡诸不法，以先有隟，令自为其宜。右军遂称疾去郡，以愤慨致终。",
                    "zhushu": "中兴书曰：羲之与述志尚不同，而两不相能。述为会稽，艰居郡境。王羲之后为郡，申慰而已，初不重诣，述深以为恨。丧除，征拜扬州。就征，周行郡境而不厯。羲之临发，一别而去。羲之初语其友曰：王怀祖免丧，正可当尚书；投老，可得为仆射。更望会稽，便自邈然。述既显授，又检校会稽郡，求其得失。主者疲于课对，羲之耻慨，遂称疾去郡。墓前自誓不复仕。朝廷以其誓苦，不复征也。"
                },
                {
                    "paragraph": "王东亭与孝伯语，后渐异，孝伯谓东亭曰：“卿便不可复测。”答曰：“王陵廷争，陈平从默，但问克终云何耳。”",
                    "zhushu": "汉书曰：吕后欲王诸吕，问右相王陵，以为不可。问左丞相陈平，平曰可。陵出让平，平曰：面折廷争，臣不如君；全社稷，定刘氏，君不如臣。晋安帝纪曰：初，王恭赴山陵，欲斩国寳，王珣固谏之，乃止。既而恭谓珣曰：此日视。君一似胡广。珣曰。王陵廷争。陈平从默。但问克终如何也。"
                },
                {
                    "paragraph": "王孝伯死，县其首于大桁。司马太傅命驾出，至标所，孰视首，曰：“卿何故趣欲杀我邪？”",
                    "zhushu": "续晋阳秋曰：王恭深惧祸难，抗表起兵。于是遣左将军谢琰讨恭。恭败，走曲阿，为湖浦尉所擒。初，道子与恭善，欲载出都，面相折数，闻西军之逼，乃令于儿塘斩之，枭首于东桁也。"
                },
                {
                    "paragraph": "桓玄将篡，桓修欲因玄在修母许袭之。庾夫人云：“汝等近过我余年，我养之，不忍见行此事。”",
                    "zhushu": "桓氏谱曰：恒冲后娶颍川庾蔑女，字姚。晋安帝纪曰：修少为玄所侮，言论常鄙之，修深憾焉。宻有图玄之意，修母曰：灵寳视我如母，汝等何忍骨肉相图？修乃止。"
                }
            ]
        }
    ]
}