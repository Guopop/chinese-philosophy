{
    "name": "商子",
    "author": "戰國・商鞅",
    "loadChapterCount": 5,
    "chapters": [
        {
            "name": "更法第一",
            "paragraphs": [
                {
                    "paragraph": "更法第一",
                    "zhushu": "",
                    "type": 1
                },
                {
                    "paragraph": "孝公平畫，公孫鞅、甘龍、杜摯三大夫御於君，慮世事之變，討正法之本，使民之道。君曰：代立不忘社稷，君之道也；錯法務民主長，臣之行也。今吾欲變化以治，更禮以教百姓，恐天下之議我也。公孫鞅曰：臣聞之，疑行無成，疑事無功。君亟定變法之慮，殆無顧天下之議之也。且夫有髙人之行者，必見非於世；有獨知之慮者，因見毁於民語○曰：愚者暗於成事，智者見於未萌，民不可與慮始，可與樂成功。郭偃之法曰：論至德者不和於俗，成大功者不謀於衆。法者，所以愛民也，禮者，所以便事也。是以聖人茍可以強國，不法其故；茍可以利民，不循於禮。孝公曰：善。甘龍曰：不然。臣聞之，聖人不易民而教，智者不變法而治。因民而教者，不勞而功成；據法而治者，吏習而民安。今若變法，不循秦國之故，更禮以教民，臣恐天下之議君，願熟察之。公孫鞅曰：子之所言，世俗之言也。夫常人安於故習，學者溺於所聞，此兩者所以居官而守法，非所與論於法之外。三代不同道而王，五覇不同法而覇。故知者作法，而愚者制焉，賢者更禮，而不肖者拘焉。拘禮之人，不足與言事，制法之人，不足與論變，君無疑矣。杜摯曰：臣聞之，利不百，不變法；功不十，不易器。臣聞法古無過，循禮無邪，君其圖之。公孫鞅曰：前世不同教，何古之法？帝王不相復，何禮之循？伏羲、神農，教而不誅；黄帝、堯、舜，誅而不怒。及至文、武，各當時而立法，因事而制禮。禮法以時而定，制令各順其宜；兵甲器備，各便其用。臣故曰：治世不一道，便國不必古。湯、武之王也，不循古而興；商、夏之㓕也，不易禮而亡。然則反古者未可必非，循禮者未足多是也。君無疑矣。孝公曰：善。吾聞窮巷多恡，曲學多辯。愚者笑之，智者哀焉；狂夫之樂，賢者䘮焉。拘世以議，寡人不之疑矣。於是遂出墾草令。",
                    "zhushu": ""
                }
            ]
        },
        {
            "name": "墾令第二",
            "paragraphs": [
                {
                    "paragraph": "墾令第二",
                    "zhushu": "",
                    "type": 1
                },
                {
                    "paragraph": "無宿治，則邪官不及爲私利於民，而百官之情不相稽，則農有餘日；邪官不及爲私利於民，則農不救。農不救而有餘日，則草必墾矣。訾粟而税，則上一而民平。上一則信，信則臣不敢爲邪。民平則愼，愼則難變。上信而官不敢爲邪，民愼而難變，則下不非上，中不苦官。下不非上、中不苦官，則壯民疾農不變；壯民疾農不變，則少民學之不休；少民學之不休，則草必墾矣。無以外權爵任與官，則民不貴學問，又不賤農。民不貴學則愚，愚則無外交，無外交，則○勉農而不偷。民不賤農，則國安不殆；國安不殆，勉農而不偷，則草必墾矣。祿厚而税多，食口衆者，敗農者也，則以其食口之數，賤而重使之，則辟淫游食之民無所於食。民無所於食，則必農，農則草必墾矣。使商無得糴，農無得糶。農無得糶，則窳惰之農勉疾。商不得糴，則多嵗不加樂；多嵗不加樂，則饑嵗無裕利；無裕利，則商怯，商怯則欲農，窳惰之農勉疾。商欲農，則草必墾矣。聲服無通於百縣，則民行作不顧，休居不聴。休居不聴，則氣不淫；行作不顧，則意必一；意一而氣不淫，則草必墾矣。無得取庸，則大夫、家長不見繕，愛子不惰食。惰民不窳，而庸民無所於食，是必農。大夫、家長不見繕，則農事不傷。愛子、惰民不窳，則故田不荒，農事不傷，農民益農，則草必墾矣。廢逆旅，則姦僞、躁心、私交、疑農之民不行，逆旅之民無以食。即必農，農則草必墾矣。壹山澤，則惡農、慢惰、倍欲之民無所於食。無所於食，則必農，農則，草必墾矣。貴酒肉之價，重其租，令十倍其樸。然則商估少，農不能喜酣奭，大臣不爲荒飽。商估少，則上不費粟；民不能喜酣奭，則農不慢。大臣不荒，則國事不稽，主無過舉。上不費粟，民不慢農，則草必墾矣。重刑而連其罪，則褊急之民不鬭，狼剛之民不訟，怠惰之民不游，費資之民不作，巧䛕、惡心之民無變也。五民者不生於境内，則草必墾矣。使民無得擅従，則誅愚亂農。農民，無所於食，而必農。愚心躁欲，立民一意，則農民必靜。農靜誅愚，則草必墾矣。均出餘子之使令，以世使之，又髙其解舍，令有甬官食槩，不可以辟役，而大官未可必得也，則餘子不游事人，則必農，農則草必墾矣。國之大臣、諸大夫，博聞、辯慧，游居之事，皆無得爲；無得居游於百縣，則農民無所聞變見方。農民無所聞變見方，則知農無從離其故事，而愚農不知，不好學問。愚農不知，不好學問，則務疾農。知農不離其故事，則草必墾矣。令軍市無有女子，而命其商，令人自拾甲兵，使視軍興。又使軍市無得私輸糧者，則姦謀無所於伏，盜。輸糧者不私稽，輕惰之民不游軍市。盜糧者無所售，送糧者不私。輕惰之民不游軍市，則農民不淫，國粟不勞，則草必墾矣。百縣之治一形，則從，迂者不敢更其制，過而廢者不能匿其舉。過舉不匿，則官無邪人。迂者不飾，代者不更，則官屬少而民不勞。官無邪，則民不敖，民不敖，則業不敗。官屬少，徴不煩，民不勞，則農多日。農多日，徵不○煩，業不敗，則草必墾矣。重關市之賦，則農惡商，商有疑惰之心。農惡商，商疑惰，則草必墾矣。以，商之口數，使商，令之，斯、輿、徒、重者必當名，則農逸而商勞。農逸則良田不荒，商勞則去商。䘮寡之禮，無通於百縣，則農民不饑，行不飾。農○不饑、行不飾，則公作○必疾；而私作不荒，則農事必勝；農事必勝，則草必墾矣。今送糧無取僦，無得反庸；車牛輿設，設必當名。然則徃速來疾，則業不敗農；業不敗農，則草必墾矣。無得爲罪人請於吏而饟食之，則姦民無主。姦民無主，則為姦不勉。農民，不傷姦民，○○無樸。姦民無樸，則農民不敗；農民不敗，則草必墾矣。",
                    "zhushu": ""
                }
            ]
        },
        {
            "name": "農戰第三",
            "paragraphs": [
                {
                    "paragraph": "農戰第三",
                    "zhushu": "",
                    "type": 1
                },
                {
                    "paragraph": "凡人主之所以勸民者，官爵也；國之所以興者，農戰也。今民求官爵，皆不以農戰，而以巧言虚道，此謂勞民。勞民者，其國必無力；無力者，其國必削。善爲國家者其教民也，皆作　而得官爵，是故不官無爵。國去言則民樸，民樸則不淫。民見上利之從壹空出也，則作壹，作壹則民不偷營。民不偷營，則多力，多力則國強。今境内之民皆可農戰可避，而官爵可得也。是故豪傑皆可變業，務學詩、書，隨從外權，上可以得顯，下可以求官爵，要靡事商賈，爲技藝，皆以避農戰。具備，國之危也。民以此爲教者，其國必削。善，爲國者，倉廩雖滿，不偷於農；國大民衆，不淫於言，則民樸壹。民樸壹，則官爵不可巧而取也。不可巧取，則姦不生；姦不生，則主不惑。今境内之民及䖏官爵者，見朝廷之可以巧言辯説取官爵也，故官爵不可得而常也。是故進則曲主，退則慮私，所以實其私，然則下賣權矣。夫曲主慮私，非國利也，而爲之者，以其爵祿也。下賣權，非忠臣也，而爲之者，以末貨也。然則下官之冀遷者，皆曰：“多貨，則上官可得而欲也。”曰：“我不以貨事上而求遷者，則如以狸餌䑕爾，必不冀矣。若以情事上而求遷者，則如引諸絶繩而求乘枉木也，愈不冀之矣。二者不可以得遷，則我焉得無下動衆取貨以事上，而以求遷乎！”百姓曰：“我疾農，先實公倉，收餘以食親，爲上忘生而戰，以尊主安國也；倉虚，主卑，家貧，然則不如索官！”親戚交遊合，則更慮矣。豪傑務學詩、書，隨從外權；要靡事商賈，爲技藝：皆以避農戰。民以此爲教，則粟焉得無少，而兵焉得無弱也！善爲國者，官法眀，故不任智慮；上作壹，故民不榮，則國力博。國力博者強，國好言談者削。故曰：農戰之民千人，而有詩、書。辯慧：者一人焉，千人，者皆怠於農戰矣。農戰之民百人，而有技藝一人焉，百人者皆怠於農戰矣。國待農戰而安，主待農戰而尊。夫民之不農戰也，上好言而官失之也。常官則國治，一務則國富。國富而治，王之道也。故曰：王道作外，身作壹而已矣。今上論材能知慧而任之，則知慧之人希主好惡，使官制物，以適主心。是以官無常，國亂而不一，辯説之人而無法也。如此，則民務焉得無多，而地焉得無荒？詩、書、禮、樂，善、修、仁、㢘、辯、慧，國有十者，上無使守戰。國以十者治，敵至必削，不至必貧。國去此十者，敵不敢至；雖至必𨚫。興兵而伐，必取；按兵不伐，必富。國好力者以難攻，以難攻者必興；好辯者以易攻，以易攻者必危。故聖人眀君者，非盡能其萬物也，知萬物之要也。故其治國也，察要而巳矣。今爲國者多無要。朝廷之言治也，紛紛焉務相易也。是以其君惽於說，其官亂於言，其民惰而不農。故其境内之民，皆化而好辯樂學，事商賈，爲技藝，避農戰，如此則不遠矣。國有事，則學民惡，　商民善化，技藝之民不用，故其國易破也。夫農者寡，而游食者衆，故其國貧危。今夫蛆、螣、蚼蠋春生秋死，一出而民數年不食。今一人耕，而百人食之，此其爲蛆、螣、蚼蠋亦大矣。雖有詩、書，鄉一束，家一員，獨無益於治也，非所以反之術也。故先王反之於農戰。故曰：百人農，一人居者，王；十人農，一人居者，強，半農半居者，危。故治國者欲民之累也。國不農，則與諸侯爭權，不能自持也，則衆力不足也。故諸侯撓其弱，乘其衰，大地侵削而不振，則無及已。聖人知治國之要，故令民歸心於農。歸心於農，則民樸而可正也。紛紛，則易使也；信，可以守戰。一，則小詐而重居；一，則可以賞罰進也；一，則可以外用也。夫民之親上死制也，以其旦暮從事於農。夫民之不可用也，見言談游士事君之可以尊身，商賈之可以富家也，技藝之足以距口也，民見此三者之便且利也，則必避農戰，則民輕其居，輕其居，則必不爲上守戰也。凡治國者，患民之散而不可摶也，是以聖人作壹，摶之也。國作一嵗者，十嵗強；作一十嵗者，百嵗強；修一百嵗者，千嵗強，千嵗強者王。君修賞罰以輔壹教，是以其教有所常，而政有成也。王者得治民之至要，故不待賞賜而民親上，不待爵祿而民從事，不待刑罰而民致死。國危主憂，説者成伍，無益於安危也。夫國危主憂也者，強敵大國也。人君不能服強敵，破大國也，則修守備，便地形，摶民力，以待外事，然後患可以去，而王可致也。是以眀君修政作壹，去無用，止浮學事淫民，壹之農，然後國家可富，而民力可摶也。今世主皆憂其國之危而兵之弱也，而強聽説者。説者成伍，煩言飾辭，而章無用。主好其辯，不求其實。説者得意，道路曲辯，輩輩成羣。民見其可以取王公大人也，而皆學之。夫人聚黨與，説議於國，紛紛焉，小民樂之，大人説之。故其民農者寡，而㳺食者衆，衆則，農者殆；農者殆，則土地荒。學者成俗，則民舍農，從事於談説，高言僞議，舎農㳺食，而以言相高也。故民離上，而不臣者，成羣。此貧國弱兵之教也。夫國榮民以言，則民不畜於農，故惟眀君知好言之不可以強兵闢土也。惟聖人之治國，作壹，摶之於農而已矣。",
                    "zhushu": ""
                }
            ]
        },
        {
            "name": "去強第四",
            "paragraphs": [
                {
                    "paragraph": "去強第四",
                    "zhushu": "",
                    "type": 1
                },
                {
                    "paragraph": "以強去強者，弱；以弱去強者，強。國爲善，姦必多。國富而貧，治，曰重富，重富者強。國貧而富，治，曰重貧，重貧者弱。兵行敵所不敢行，強；事興敵所羞爲，利。主貴多變，國貴少變。國多物，削；主少物，強。千乘之國，守千物者削。戰事兵用曰強。戰亂兵息而國削。農、商、官三者，國之常官也。三官者生蝨官者六：曰嵗，曰食，曰玩，好，曰志，曰行，□□□，六者有樸，必削。三官之樸三人，六官之樸一人。以治法者，強；以治政者，削。常官法去遷官。治大，國，小；治小，國，大。強之，重削；弱之，重強。夫以強攻強者，亡；以弱攻弱者，王。國強而不戰，毒輸於内，禮樂蝨官生，必削；國遂戰，毒輸於敵，國，無禮樂蝨官，必強。舉榮任功曰強，蝨官生必削。農少商多，貴人貧，商貧、農貧，三官貧，必削。國有禮有樂，有詩有書，有善有修，有孝有悌，有廉有辯：國有十者，上無使戰，必削至亡。國無十者，上有使戰，必興至王。國以善民治姦民者，必亂，至削；國以姦民治善民者，必治，至強。國○○。國用詩、書、禮、樂、孝、悌、善、修治者，敵至必削國，不至必貧；國。不用八者治，敵不敢至，雖至，必却；興兵而伐，必取，必能有之；按兵而不攻，必富。國好力，日以難攻；好○言，日以易攻。國以難攻者，起一得十；國以易攻者，出十亡百。重罰輕賞，則上愛民，民死上；重賞輕罰，則上不愛民，民不死上。興國，行罰，民利且罰；行賞，○○，民利且愛。行刑，重其輕者，輕其重者，輕者不生，重者不來。國無力而行知巧者，必亡。怯民使以刑必勇，勇民使以賞則死。怯民勇，勇民死，國無敵者強，強必王。貧者使以刑則富，富者使以賞則貧。治國能富者貧，令貧者富，則國多力，多力者王。王者刑九賞一，強國刑七賞三，削國刑五賞五。國作一嵗，十嵗強；作一十𡻕，百𡻕強；作一，百𡻕，千𡻕強，千𡻕，強，者王。威以一取十，以聲取實。故能爲威者王。能生不能殺，曰自攻之國，必削；能生能殺，曰攻敵之國，必強。故攻官、攻力，樂國用其二，舍一，必強；令用三者，威，必王。十里斷者，國弱；九里斷者，國強。以日治者王，○夜治者強，宿治者削。舉；口數，生者著，死民者削。民衆從不逃粟，野無荒草。以刑去刑，國治；以刑致刑，國亂。曰：不刑重輕，刑去事成，國強；重重○輕輕，刑至事生，國削。刑生力，力生強，強生威，威生惠，惠生於力。舉日以成勇戰，戰以成知謀。粟生而金死，而粟本，物賤，事者衆，買者少，農而姦勸其兵弱，國必削至亡。金一兩生於境内，金一兩死於境外。國好生金於境内，則金粟兩死，倉府兩虚。國好生粟於境内，則金粟兩生，倉府兩實。強國之十三數：境内倉口之數，壯男壯女之數，老弱之數，官上之數，以言説取食者之數，利民之數，馬牛芻藁之數。欲強國，不知國十三數，地雖利，民雖衆，國愈弱至削。國無怨民曰強國。興兵而伐，則武爵武任，必勝；按兵而農粟爵粟任，則國富。兵起而勝敵，按兵而國富者，王。",
                    "zhushu": ""
                }
            ]
        },
        {
            "name": "説民第五",
            "paragraphs": [
                {
                    "paragraph": "説民第五",
                    "zhushu": "",
                    "type": 1
                },
                {
                    "paragraph": "辯慧，亂之贊也；禮樂，淫泆之徴也；慈仁，過之母也；任譽，姦之䑕也。亂有贊則行，淫泆有徴則用，過有母則生，姦有䑕則不止。八者有羣，民勝其政。國無八者，政勝其民。民勝其政，國弱；政勝其民，兵強。故國有八者，上無以使守戰，必削至亡。國無八者，上有以使守戰，必興至王。用善，則民親其親；任姦，則民親其制。合而復者善也，别而𧠺者姦也。章善則過匿，任姦則罪誅。過匿則民勝法，罪誅則法勝民。民勝法，國亂；法勝民，兵強。故曰：以良民治，必亂至削；以姦民治，必治至強。國以難攻，起一取十；國以易攻，起十亡百。國好力曰以難攻，國好言曰以易攻。民易爲言，難爲用。國法作民之所難，兵用民之所易而以力攻者，起一得十。國法作民之所易，兵用民之所難而以言攻者，出十亡百。罰重，爵尊，賞輕，刑威。爵尊，上愛民；刑威，民死上。故興國行罰則民利，用賞，則上重。法詳則刑繁，法繁則刑省。民治則亂，亂而治之，又亂，故治之於其治，則治；治之於其亂，則亂。民之情也治，其事也亂。故行刑，重其輕者，輕者不生，則重者無從至矣，此謂治之於其治也。行刑，重其重者，輕其輕者，輕者不止，則重者無從至矣，此謂治之於○其亂也。故重輕，則刑去事成，國強。重重而輕輕，則刑至而事生，國削。民勇，則賞之以其所欲；民怯，而殺之以其所惡。故怯民使之以刑，則勇，勇民使之以賞，則死。怯民勇，勇民死，國敵者必王。民貧則弱國，富則淫，淫則有蝨，有蝨則弱。故貧者益之以刑，則富；富者損之以賞，則貧。治國之舉，䝿令貧者富，富者貧。貧者富，國強；富者貧。三官無蝨，國久強而無蝨者必王。刑生力，力生強，強生威，威生德，德生於刑。故刑多則賞重，賞少則刑重。民之有欲有惡也，欲有六淫，惡有四難。從六淫，國弱；行四難，兵強。故王者刑於九而賞出一。刑於九則六淫止。賞出一則四難行。六淫止，則國無姦；四難行，則兵無敵。民之所欲萬，而利之所出一。民非一，政無以致欲，故作一。作一，則力摶；力摶，則強。強而用，重強，故能生力，能殺力。曰攻敵之國，必強。塞私道以窮其志，啓一門以致其欲，使民必先行其所要，然後致其所欲，故力多。力多而不用，則志窮；志窮則有私，有私則有弱。故能生力，不能殺力，曰自攻之國，必削。故曰：“王者國不蓄力，家不積粟。國不蓄力，下用也。家不積粟，上藏也。”國治，斷家王，㫁官強，斷君弱。重輕，刑去，常官，則治。省刑要葆，賞不可倍也。有姦必告之，則民斷於心。上令而民知所以應。器成於家，而行於官，則事斷於家。故王者刑賞㫁於民心，器用決於家。治眀則同，治闇則異。同則行，異則止。行則治，止則亂。治則家㫁，亂則君㫁。治國者貴下㫁，故以十里㫁者弱，以五里斷者強。家㫁則有餘，故日治者王。官斷則不足，故○夜治者強。君斷則亂，故宿治者削。故有道之國，治不聽君，民不從官。",
                    "zhushu": ""
                }
            ]
        },
        {
            "name": "筭地第六",
            "paragraphs": [
                {
                    "paragraph": "筭地第六",
                    "zhushu": "",
                    "type": 1
                },
                {
                    "paragraph": "凡世主之患，用兵者不量力，治草萊者不度地。故有地狹而民衆者，民勝其地；地廣而民少者，地勝其民。民勝其地，務開。地勝其民者，事來，開則行倍。民過地，則國功寡而兵力少；地過民，則山澤財物不爲用。○夫棄天物遂。民淫者，世主之務過也，而上下事之，故民衆而兵弱，地大而力小。故爲國任地者，山林居什一，藪澤居什一，谿谷流水居什一，都邑蹊道居什四，此先王之正律也。故爲國分田，數，小畆五百，足待一役，此地不任也。方土百里，出戰卒萬人者，數小也。此其墾田足以食其民，都邑遂路足以處其民，山林、藪澤、谿谷足以供其利，藪澤隄防足以畜。故兵出，糧給而財有餘；兵休，民作而畜長足，此所謂任地待役之律也。今世主有地方數千里，食不足以待役實倉，而兵爲鄰敵，臣故爲世主患之。夫地大而不墾者，與無地者同。民衆而不用者，與無民者同。故爲國之數，務在墾草；用兵之道，務在一賞。私利塞於外，則民務屬於農；屬於農則樸，樸則畏令。私賞禁於下，則民力搏於敵，搏於敵則勝。奚以知其然也？夫民之情，樸則生勞而易力，窮則生知而權利；易力則輕死而樂用，權利則畏罰而易苦；易苦則地力盡，樂用則兵力盡。夫治國者，能盡地力而致民死者，名與利並至。民之性，饑而求食，勞而求佚，苦則索樂，辱則求榮，此百姓之情也。民之求利，失禮之法；求名，失性之常，奚以論其然也？今夫盜賊上犯君上之所禁，而下失天子之禮，故名辱而身危，猶不止者，利也。其上世之士，衣不煖膚，食不滿腸，苦其志意，勞其四肢，傷其五臟，而益裕廣耳。非生之常也，而爲之者，名也。故曰：“名利之所奏，則民道之。”主操名利之柄，而能致功名者，數也。聖人審權以操柄，審數以使民。數者臣主之術，而國之要也。故萬乘失數而不危，臣主失術而不亂者，未之有也。今世主欲辟地治民而不審數，臣欲盡其事而不立術，故國有不服之民，主有不令之臣。故聖人之爲國也，入令民以數農，出令民以計戰。夫農，民之所苦；而戰，民之所危也。犯其所苦，行其所危者，計也。故民生則計利，死則慮名。利之所出，不可不審也。利出於地，則民盡力；名出於戰，則民致死。入使民盡力，則草不荒；出使民致死，則勝敵。勝敵草木不荒，富強之功，可坐而致也。今則不然，世主之所以加務者，皆非國之急也。身有堯、舜之行，而功不及湯、武之畧，此執柄之罪也。臣請語其過。夫治國舍勢而任説，説則身修而功寡。故事詩、書談説之士，則民㳺而輕其君；事處士，則民遠而非其上；事勇士，則民競而輕其禁；投藝之民用，則民剽而易徙；商賈之事佚且利，則民縁而議其上。故五民者加於國用，則田荒而兵弱。談説之士，資在於口；處士，資在於意；勇士，資在於氣；技藝之士，資在於手；商賈之士，資在於身。故天子一宅，而環身資，民資重於身，而偏託勢於外。挾重資，歸偏家，堯、舜之所難也；故湯、武禁之，則功立而名成。聖人非能以世之所易，勝其所難也；必以其所難，勝其所易。故民愚，則智可以勝之；世智，則力可以勝之。臣愚，則易力而難巧；世巧，則易智而難力。故神農教耕而王天下，師其智也；湯、武致強而征諸侯，服其力也。今世巧而民淫，方倣湯、武之時，而行神農之事，以隨世禁，故千乘式亂。○此其所加務者過也。民之生，度而取長，稱其取重，權而索利。眀君愼觀三者，則國治可立，而民能可得。國之所以求民者少，而民之所以避求者多。入使民屬於農，出使民一於戰。故聖人之治也，多禁以止能，任力以窮詐。兩者偏用，則境内之民一。一則農，農則樸，樸則安其居而惡出。故聖人之爲國也，民資藏於地，而偏托危於外。資於地則樸，托危於外則惑。民入則樸，出則惑，故其農勉而戰戢也。民之農勉則資重，戰戢則鄰危。資重則不可負而逃，鄰危則不歸於無資。歸危外托，狂夫之所不爲也。故聖人之爲國也，觀俗立法則治，察國事本則宜。不觀時俗，不察國本，故其法立而民亂，事劇而功寡。此臣之所謂過也。夫刑者，所以奪禁邪也，而賞者，所以助禁也。羞辱勞苦○者，民之所惡也。顯榮佚樂者，民之所務也。故其國刑不可惡，而爵祿不足務也，此亡國之兆也。刑人復漏，則小人辟淫而不苦刑。則徼倖於民上，徼於上以利求，顯榮之門不一，則君子事勢以成名，小人不避其禁，故刑煩。君子不設其令，則罰行。刑煩而罰行者，國多姦，欲○富者不能守其財，而貧者不能事其業，田荒而國貧。田荒則民詐生，國貧則上匱賞。故天地設而民生，當此之時也，聖人之爲治也，刑人無國位，戮人無官任。刑人有列，則君子下其位；衣錦食肉，則小人冀其利。君子下其位則羞功，小人冀其利則伐姦。故刑戮者，所以止姦也，而官爵者，所以勸功也。今國立爵而民羞之，設刑而民樂之，此蓋法術之患也。故君子操權一正以立術，立官貴爵以稱臣，論榮舉功以任之者，則是上下之稱平。上下之稱平，則臣得盡其力，而主得執其柄。",
                    "zhushu": ""
                }
            ]
        },
        {
            "name": "開塞第七",
            "paragraphs": [
                {
                    "paragraph": "開塞第七",
                    "zhushu": "",
                    "type": 1
                },
                {
                    "paragraph": "天地設而民生之。當此之時也，民知其母而不知其父。其道親親而愛私。親則别，愛私則隂陽。民險衆，而以别險爲務，則有亂。當此時也，民務勝而力征。負勝則爭，力征則訟，訟而無正，則莫得其性也。故賢者立中，設無私，而民曰仁。當此時也，親親廢，上賢立矣。凡仁者以愛利爲務，而賢者以相出爲道。民衆而無制，久而相出爲道，則有亂。故聖人承之，作爲土地貨財男女之分。分定而無制，不可，故立禁；禁立而莫之司，不可，故立官；官設而莫之一，不可，故立君。既立其君，則上賢廢而貴貴立矣。然則上世親親而愛私，中世上賢而説仁，下世貴貴而尊官。上賢者以贏相出也，而立君者使賢無用也。親親者以私爲道也，而中正者使私無行也。此三者非事相反也，民道弊而所重易也，世事變而行道異也。故曰：“王者有繩。”先王道一端，而臣道亦一端，所道則異，而所繩則一也。故曰：“民愚，則智可以王；世智，則力可以王，民愚，則力有餘而智不足；世智，則巧有餘而力不足。民之生，不智則學，力盡而服。故神農教耕而王天下，師其知也；湯，武致強，而征諸侯，服其力也。夫民愚，不懷智而問；世智，無餘力而服。”故以愛王天下者并刑，力征諸侯者退德。聖人不法古，不修今，法古則後於時，修今則塞於勢。周不法商，夏不法虞，三代異勢，而皆可以正。故興王有道，而持之異理。武王逆取而貴順，爭天下而上讓，其取之以力，持之以義。今世強國事兼并，弱國務力守，上不及虞、夏之時，而下不修湯、武。湯、武塞，故萬乘莫不戰，千乗莫不守。此道之塞久矣，而世主莫之能廢也。故三代不四，非眀主莫有能聴也。今日願啓之以效，古之民樸以厚，今時民巧以僞。故效於古者，先得而防。治於今者，前刑而法，此俗之所感也。今世之所謂義者，將立民之所好，而廢其所惡，此其所謂不義者，將立民之所惡，而廢其所樂也。二者名貿實易，不可不察也。立民之所樂，則民傷其所惡；立民之所惡，則民安其所樂。何以知其然也？夫民憂則思，思則出度；樂則淫，淫則主佚。故以刑治則民威，民威則無姦，無姦則民安其所樂；以義教則民縱，民縱則亂，亂則民傷其所惡。吾所謂利者，義之本也；而世所謂義者，暴之道也。夫正民者，以其所惡，必終其所好，以其所好，必敗其所惡。治國刑多而賞少，○○○故王者刑九而賞一，削國賞九而刑一。夫過有厚薄，則刑有輕重；善有小大，則賞有多少。此二者，世之常用也。刑加於罪所終，則姦不去；賞施於民上義，則過不止。刑不能去姦，而賞不能止過者，必亂。故王者刑用於將過，則大邪不生；賞施於告姦，則細過不失。治民能使大邪不生，細過不失，則國治。國治必強，一國行之，境内獨治；二國行之，兵則少寢。天下行之，至德復立。此吾以殺刑之反於德，而義合於暴也。古者，民藂生而羣處，○故求有上也，將以爲治也。今有主而無法，其害與無主同；有法不勝其亂，與不法同。天下不安無君，而樂勝其法，則舉世以爲惑也。夫利天下之民者莫大於治，而治莫康於立君。立君之道莫廣於勝法，勝法之務莫急於去姦，去姦之本莫深於嚴刑。故王者以賞禁，以刑勸。求過○○○○○不求善，藉刑以去刑。",
                    "zhushu": ""
                }
            ]
        },
        {
            "name": "壹言第八",
            "paragraphs": [
                {
                    "paragraph": "壹言第八",
                    "zhushu": "",
                    "type": 1
                },
                {
                    "paragraph": "凡將立國，制度不可不時也，治法不可不愼也，壹務不可不謹也，事本不可不搏也。時，則國俗可化，而民從制，治法眀，則官無邪。國務壹，則民應用，事本搏則民喜農而樂戰。夫聖人之立法化俗，而使民朝暮從事於農也，不可不變也。夫民之從事死制也，以上之設榮名、置賞罰之眀也，不用辯說私門而功立矣。故民之喜農而樂戰也，見上之尊農戰之士，而下辯説技藝之民，而賤游學之人也。故民一務，其家必富，而身顯於國。上開公利而塞私門，以致民力，私勞不顯於國，私門不請於君，若此而功臣勸，則上令行而荒草闢，淫民止而姦無萌。治國能持民力而壹民務者強，能事本而禁末者富。夫聖人之治國也，○能摶力，能殺力。制度察則民力摶，摶而不化則不行，行而無富則生亂。故國者，其摶力也，以富國強兵也；其殺力也，以事敵勸民也。夫開而不塞，則短長；長而不攻，則有姦；塞而不開，則民渾；渾而不用，則力多；力多而不攻，則有姦蝨。故摶力以一務也，殺力以攻敵也。治國者貴民一。民一則樸，樸則農，農則易勤，勤則富。富者廢之以爵，不淫；淫者廢之以刑，而務農。故能摶力而不能用者，必亂；能殺力而不能摶者，必亡。故眀君知齊二者，其國強；不知齊二者，其國削。夫民之不治者，君道卑也；法之不明者君長亂也。故眀君不道卑，不長亂也。秉權而立，垂法而○○治，以得姦於上而官無不，賞罰㫁而器用有度。若此，則國制民眀而民力竭，上爵尊而倫徒舉。今世主皆欲治民，而助之○亂；非樂以為亂也，安其故而不闚於時也。是上法古而得其塞，下修令而不時移，而不眀世俗之變，不察治民之情，故多賞以致刑，輕刑以去賞。夫上設刑而民不服，賞匱而姦益多。故民之於上也，先刑而後賞。故聖人之爲國也，不法古，不修今，因世而爲之治，度俗而爲之法。故法不察民之情而立之，則不成，治宜於時而行之，則不干。故聖王之治也，愼爲察務，歸心於一而已矣。",
                    "zhushu": ""
                }
            ]
        },
        {
            "name": "錯法第九",
            "paragraphs": [
                {
                    "paragraph": "錯法第九",
                    "zhushu": "",
                    "type": 1
                },
                {
                    "paragraph": "臣聞：“古之眀君，錯法而民無邪，舉事而材自練，賞行而兵強。此三者治之本也。夫錯法而民無邪者，法眀而民利之也。舉事而材自練者，功分眀，功分眀則民盡力，民盡力則材自練。行賞而兵強者，祿爵之謂也。祿爵者兵之實也。以故人君之出祿爵也，道眀，道眀則國日強；道幽則國日削。故祿爵之所道，存亡之機也。夫削國亡主，非無爵祿也，其所道過也。三王五覇，其所道不過爵祿，而功相萬者，其所道眀也。是以明君之使其臣也，用必出於其勞，賞必加於其功。功賞眀，則民競於功。爲國而能使其民盡力以競於功，則兵必強矣。”同列而相臣妾者，貧富之謂也。同實而相并兼者，強弱之謂也。有地而君，或強或弱者，亂治之謂也。茍有道理，地足○容身，士民可致也。茍容市井，財貨可聚也。有土者不可以言貧，有民者不可以言弱。地誠任，不患無財；民誠用，不畏強㬥。德眀教行，則能以民之有爲己用矣。故眀王者用非其有，使非其民。眀王之所貴，唯爵其實，○○○不榮則民不急；列位不顯，則民不事爵；爵易得也，則民不貴上爵；列爵祿賞不道其門，則民不以死爭位矣。人君而有好惡，故民可治也。人君不可以不審好惡。好惡者，賞罰之本也。夫人情好爵祿而惡刑罰，人君設二者以御民之志，而立所欲焉。夫民力盡而君隨之，功立而賞隨之。人君能使其民信於此，如眀日月，則兵無敵矣。人君有爵行而兵弱者，有祿行而國貧者，有法立而亂者，此三者，國之患也。故人君者先便請謁，而後功力之精，則爵行而兵弱矣。民不死犯難，而利祿可致也，則祿行而國貧矣。法無度數而事煩，則○法立而治亂矣。是以明君之使其民也，使必盡力以規其功，功立而富貴隨之，無私德也，故教流成，如此，則臣忠君眀，治著而兵強矣。故凡眀君之治也，任其德不任其力，是以不憂不勞而功可立也。度數已立，而法可修。故人君者不可不愼已也。夫離朱見秋毫百步之外，而不能以明目易人；烏獲舉千鈞之重，而不能以多力易人。夫聖人之存體性，不可以易人，然而功可得者，法之謂也。",
                    "zhushu": ""
                }
            ]
        },
        {
            "name": "戰法第十",
            "paragraphs": [
                {
                    "paragraph": "戰法第十",
                    "zhushu": "",
                    "type": 1
                },
                {
                    "paragraph": "凡戰法必本於政勝，則其民不爭；爭則無以私意，以上爲意。故王兵之政，使民怯於邑鬭，而勇於冦戰。民習以立攻難，故輕死。見敵如潰，潰而不止，則免。故兵法：“大戰勝逐，北無過十里；小戰勝，逐北無過五里。”兵起而程敵，政○不若者，勿與戰；食不若者，勿與乆；敵衆勿爲客，敵盡不如，擊之勿疑。故曰：“兵大律在謹，論敵察，則衆勝負可先知也。”王者之政，勝而不驕，敗而不怨。勝而不驕者，術明也；敗而不怨者，知所失也。若兵敵強弱，將賢則勝，將不如則敗。若其政出廟筭者，將賢亦勝，將不如亦勝。政乆持勝術者，必強至王。若民服而聽上，則國富而兵勝，行是必乆王。其過失，無敵深入，偕險絶塞，民倦且饑渴，而復遇疾，此其道也。故將使民者，乘良馬者，不可不齊也。",
                    "zhushu": ""
                }
            ]
        },
        {
            "name": "立本第十一",
            "paragraphs": [
                {
                    "paragraph": "立本第十一",
                    "zhushu": "",
                    "type": 1
                },
                {
                    "paragraph": "凡用兵，勝有三等：若兵未起則錯法，錯法而俗成，而用具。此三者必行於境内，而後兵可出也。行三者有二勢：一曰輔法而法行；二曰舉必得而法立。故恃其衆者謂之葺，恃其福備飾者謂之巧，恃譽目者謂之詐。此三者恃一，因其兵可禽也。故曰：“強者必剛鬭其意，鬭則力盡，力盡則備，是故無敵於海内，治行則貨積，貨積則賞能重矣。”賞一則爵尊，爵尊則賞能利矣。故曰：“兵生於治而異，俗生於法而萬轉，過勢本於心，而餙於備勢。三者有論，故強可立也。是以強者必治，治者必強；富者必治，治者必富；強者必富，富者必強。”故曰：“治強之道三，論其本也。”",
                    "zhushu": ""
                }
            ]
        },
        {
            "name": "兵守第十二",
            "paragraphs": [
                {
                    "paragraph": "兵守第十二",
                    "zhushu": "",
                    "type": 1
                },
                {
                    "paragraph": "四戰之國，貴守戰，負海之國，貴攻戰。四戰之國，好舉興兵，以距四鄰者，國危。四鄰之國一興事，而已四興軍，故曰國危。四戰之國，不能以萬室之邑含鉅萬之軍者，其國危。故曰：“四戰之國，務在守戰。”守有城之邑，不知以死人之力，與客生力戰，其城拔者，死人之力也。客不盡夷城，客無從入，此謂以死人之力與客生力戰。城盡夷，客若有從入，則客必罷，中人必佚矣。以佚力與罷力戰，此謂以生人力與客死力戰。皆曰：“圍城之患，患無不盡死而邑。”此三者，非患不足，將之過也。守城之道盛力，故曰客治簿檄，三軍之多，分以客之候車之數。三軍，壯男爲一軍，壯女爲一軍，男女之老弱者爲一軍，此謂之三軍也。壯男之軍，使盛食、勵兵，陳而待敵。壯女之軍，使盛食、負壘，陳而待令。客至而作土，以爲險阻及耕格阱，發梁撤屋，給從，從之；不洽而熯之，使客無得以助政備。老弱之軍，使牧牛馬羊彘，草木之可食者，收而食之，以獲其壯男女之食。而愼使三軍無相過。壯男過壯女之軍，則男貴女，而姦民有從謀，而國亡。喜與其恐有蚤聞，勇民不戰。壯男壯女過老弱之軍，則老使壯悲，弱使強憐，悲憐在心，則使勇民更慮，而怯民不戰。故曰：“愼使三軍無相過。此盛力之道。”",
                    "zhushu": ""
                }
            ]
        },
        {
            "name": "靳令第十三",
            "paragraphs": [
                {
                    "paragraph": "靳令第十三",
                    "zhushu": "",
                    "type": 1
                },
                {
                    "paragraph": "靳令，則治不留；法平，則吏無奸。法已定矣，不以善言害法。任功，則民少言；任善，則民多言。行治曲斷，以五里㫁者，王，以十里㫁者，強，宿治者，削。以刑治，以賞戰，求過不求善。故法立而不革，則顯，民變誅，計變誅止，貢齊殊便，百都之尊爵厚祿以自伐。國無姦民，則都無奸市，物多未○衆，農𢎞姦勝，則國必削。民有餘糧，使民以粟出官爵，官爵必以其力，則農不怠。四寸之管無當，必不滿也；授官、予爵，出則祿不以功，是無當也。國貧而務戰，毒生於敵，無六蝨，必強；國富而不戰，偷生於内，六蝨必弱國以功授官予爵，此謂以盛知謀，以盛勇戰，以盛知謀，以盛勇戰，其國必無敵。國以功授官予爵，則治省言寡，此謂以法去法，以言去言。國以六蝨授官予爵，則治煩言生，此謂以治致治，以言致言，則君務於説言，官亂於治邪，邪臣有得志，有功者日退，此謂失。守十者亂，守一者治，法巳定矣，而好用六蝨者亡。民澤畢農則國富，六蝨不用，則兵民畢競勸而樂爲主用，其境内之民，爭以爲榮，莫以爲辱；其次，爲賞勸罰沮；其下，民惡之、憂之、羞之，修容而以言恥食，以上交以避農戰，外交以備，國之危也。有饑寒死亡，不爲利祿之故戰，此亡國之俗也。六蝨：曰禮、樂；曰詩、書；曰修善，曰孝悌；曰誠信，曰貞廉；曰仁、義，曰非兵，曰羞戰。國有十二者，上無使農戰，必貧至削。十二者成羣，此謂君之治不勝其臣，官之治不勝其民，此謂六蝨勝其政也。十二者成樸，必削。是故興國不用十二者，故其國多力，而天下莫不能犯也。兵出必取，取必能有之；按兵而不攻，必富。朝廷之吏，少者不毁也，多者不損也。効功而取官爵，廷雖有辯言，不得以相先也，此謂以數治。以力攻者，出一取十；以言攻者，出十亡百。國好力，此謂以難攻。國好言，此謂以易攻。重刑少賞，上愛民；民死賞重賞輕刑，上不愛民，民不死賞。利出一空者，其國無敵；利出二空者，國半利；用出十空者，其國不守。重刑，明大制；不眀者，六蝨也。六蝨成羣，則民不用。是故興國罰行則民視，賞行則上利。行罰，重其輕者，輕其重者，輕者不至，重者不來，此謂以刑去刑，刑去事成；罪重刑輕，刑至事生，此謂以刑，致刑其國必削。聖君知物之要，故其治民有至要。故執賞罰以一輔仁者，心之續也。聖君之治人也，必得其心，故能用力。力生強，強生威，威生徳，徳生○力，王君獨有之，能述仁義於天下。",
                    "zhushu": ""
                }
            ]
        },
        {
            "name": "修權第十四",
            "paragraphs": [
                {
                    "paragraph": "修權第十四",
                    "zhushu": "",
                    "type": 1
                },
                {
                    "paragraph": "國之所治者三：一曰法，二曰信，三曰權。法者，君臣之所共操也；信者，君臣之所共立也；權者，君之所獨制也。人主失守則危，君臣釋法任私必亂。故立法明分，而不以私害法，則治。權制獨斷於君則威。民信其賞，則事功；不信其刑，則姦無端。唯明主愛權重信，而不以私害法，故不多惠言而剋其賞，則下不用；數加嚴令，而不致其刑，則民傲死。凡賞者，文也；刑者，武也；文武者，法之約也，故眀主愼法。眀主不蔽之謂眀，不欺之謂察。故賞厚而利，刑重而○必，不失疏逺，不違親近，故臣不蔽主，而下不欺上。世之爲治者，多釋法而任私議，此國之所以亂也。先王懸權衡，立尺寸，而至今法之，其分眀也。夫釋權衡而㫁輕重，廢尺寸而意長短，雖察，商賈不用，爲其不必也。夫倍法度而任私議，皆不類者也。不以法論智、能、賢、不肖者，唯堯；而世不盡爲堯。是故先王知自議譽私之不可任也，故立法眀分，中程者賞之，毁公者誅之。賞誅之法，不失其議，故民不爭，不以其勞，則忠臣不進；行賞賤祿，不稱其功，則戰士不用。凡人臣之事君也，多以主所好事君。君好法，則臣以法事君；君好言，則臣以言事君。君好法，則端直之士在前；君好言，則毁譽之臣在側。公私之分眀，則小人不疾賢，而不肖者不妒功。故堯、舜之位天下也，非私天下之利也，爲天下位天下也，論賢舉能而傳焉，非疏父子親越人也，明於治亂之道也。故三王以義親，五伯以法正諸侯，皆非私天下之利也，議爲天下治天下，是故擅其名而有其功，天下樂其政，而莫之能傷也。今亂世之君臣，區區然皆擅一國之利，而當一官之重，以便其私，此國之所以危也。故公私之敗，存亡之本也。夫廢法度而好私議，則姦臣粥權以約祿，秩官之吏隠下而漁民。諺曰：“蠧衆而木折，隙大而牆壞。”故大臣爭於私而不顧其民，則下離上。下離上者，國之隙也。秩官之吏隠下以漁百姓，此民之蠧也。故有隙蠧而不亡者，天下鮮矣。是故眀王任法去私，而國無隙蠧矣。",
                    "zhushu": ""
                }
            ]
        },
        {
            "name": "來民第十五",
            "paragraphs": [
                {
                    "paragraph": "來民第十五",
                    "zhushu": "",
                    "type": 1
                },
                {
                    "paragraph": "地，方百里者：山陵處什一，藪澤處什一，谿谷流水處什一，都邑蹊道處什一，惡田處什一，良田處什四。□此食作夫五萬，其山陵、谿谷、藪澤可以給其材，都邑、蹊道足以處其民，先王制土分民之律也。今秦之地，方千里者五，而榖土不能處二，田數不滿百萬，其藪澤、蹊谷、名山、大川之材物貨寶，又不盡爲用，此人不稱土也。秦之所與鄰者，三晉也，所欲用兵者，韓、魏也。彼土狹而民衆，其宅叅居而并處，其寡萌賈息，民上無通名，下無田宅，而恃姦務末作以處；人之復隂陽澤水者過半，此其土之不足以生其民也，以有過秦民之不足以實其土也。意民之情，其所欲者田宅也，而晉之無有也信，秦之有餘也必，如此而民不西者，秦士戚而民苦也。臣切以王吏之眀爲過見，此其所以弱，不奪三晉民者，愛爵而重後也。其説曰：“三晉之所以弱者，其民務樂而復爵輕也。今秦之以強，強者，其民務苦，而復爵重也。今多爵而久復，是釋秦之所以強，而爲三晉之所弱也。此王吏重爵愛復之説也。而臣切以爲不然。夫所以爲苦民而強兵者，將以攻敵而成所欲也。兵稱曰：‘敵弱而兵強。此言不失吾所以攻，而敵失其所守也。’今三晉不勝秦，四世矣，自魏襄王以來，野戰不勝，守城必拔，小大之戰，三晉之所以亡於秦者，不可勝數也。若此而不服，秦能取其地，而不能奪其民也。”“今王發眀惠，諸侯之士來歸○○義者，今使復之三世，無知軍事。秦四境之内，陵阪丘隰，不起十年往者於律也，足以造作夫百萬。曩者臣言曰：‘意民之情，其所生者田宅也，晉之無有也信，秦之有餘也必，若此而民不西者，秦士戚而民苦也。’今利其田宅，而復之三世，此必與其所欲，而不使行其所惡也，然即山東之民無不西者矣。且直言之謂也，不然，夫實壙什虚，出天寶，而百萬事本，其所益多也，豈徒不失其所以攻乎？”夫秦之所患者，興兵而伐，則國家貧；安居而農則敵息，此王所不能兩成也。故三世戰勝，而天下不能令。以故秦事敵，而使新民作本，兵雖百宿於外，境内不失須臾之時，此富強兩成之效也。臣之所謂兵者，非謂悉興盡起也，論境内所能給軍卒車騎，令故秦兵，新民給芻食。天下有不服之國，則王以此春圍其農，夏食其食，秋取其刈，冬陳其寶。以大武揺其本，以廣文安其嗣。王行此，十年之内，諸侯將無異民。而王何爲受爵而重復乎？周軍之勝，華軍之勝，秦斬首而東之。東之，無益亦眀矣，而吏猶以爲大功，爲其損敵也。今以草茅之地，來三晉之民，而使之事本，此其損敵也，與戰勝同實，而秦得之以爲粟，此反行兩登之計也。“且周軍之勝，華軍之勝，長平之勝，秦所亡民者幾何？民客之兵，不得事本者幾何？臣切以爲不可數矣。假使王之羣臣，有能用之，費此之半，弱晋○強秦，若三戰之勝者，王必加大賞焉。今臣之所言，民無一日之繇，官無數錢之費，其弱晉強秦，有過三戰之勝，而王猶以爲不可，則臣愚竊不能已。”“齊人有東郭敞者，猶多願，願有萬金。其徒請賙焉，不與，曰：‘吾將以求封也。’其徒怒而去之宋，曰：‘此無於愛也，故不如○○與之有也。今晉有晉，而秦愛其復，此愛非其有，以失其有也，豈異東郭敞之愛非其有，以亡其徒乎？且古有堯、舜，當時而見稱；中世有湯、武，在位而民服。此三王者，萬世之所稱也，以爲聖王也。然其道猶不能取用於後。今復之三世而三晉之民可盡也，是非王賢力今時，而使後世爲王用乎？’然則非聖别説，而聽聖人難也。”",
                    "zhushu": ""
                }
            ]
        },
        {
            "name": "刑約第十六",
            "paragraphs": [
                {
                    "paragraph": "刑約第十六",
                    "zhushu": "",
                    "type": 1
                },
                {
                    "paragraph": "篇亡。",
                    "zhushu": ""
                }
            ]
        },
        {
            "name": "賞刑第十七",
            "paragraphs": [
                {
                    "paragraph": "賞刑第十七",
                    "zhushu": "",
                    "type": 1
                },
                {
                    "paragraph": "聖人之爲國也，一賞，一刑，一教。一賞則兵無敵，一刑則令行，一教則下聽上。夫眀賞不費，明刑不戮，明教不變，而民知於民務，國無異國。明賞之猶，至於無賞也；眀刑之猶，至於無刑也；明教之猶，至於無教也。所謂一賞者，利祿官爵，摶出於兵，無有異施也。夫固愚知、貴賤、勇怯、賢不肖，皆盡其胸臆之知，竭其股肱之力，出死而爲上用也。天下豪傑賢良從之如流水。夫故兵敵而令行於天下，萬乘之國不敢蘇其兵中原；千乘之國不敢捍城。萬乗之國，若有蘇其兵中原者，戰將覆其軍；千乘之國，若有以捍城者，攻將凌其城。戰必覆人之軍，攻必凌人之城，盡城而有之，盡賓而致之，雖厚慶賞，何費匱之有矣？昔湯封於贊茅，文王封於岐周，方百里。湯與桀戰於鳴條之野，武王與紂戰於牧野之中，大破九軍，弈爲列諸侯。士卒坐陳者，里有書社，車休息不乘，縱馬華山之陽，縱牛於農澤，縱之老而不收，此湯、武之賞也。故曰：贊茅、岐周之粟，以賞天下之人，不人得一勝；以其錢賞天下之人，不人得一錢。故曰：“百里之居，而封侯其臣，大其舊。”自士卒坐陳者，里有書社，賞之所加，寛於牛馬者，何也？善因天下之貨，以賞天下之臣。故曰：“眀賞不費。”湯、武既破桀、紂，海内無害，天下大定，築五庫，藏五兵，偃武事，行文教，倒載㦸戈，搢笏，作爲樂，以申其德。當此時也，賞祿不行，而民整齊。故曰：“眀賞之猶，至於無賞也。”所謂一刑，無等級，自卿相將軍以至大夫、庶人，有不從王令、犯國禁、亂上制者，罪死不赦。有功於前，有敗於後，不爲損刑。有善於前，有過於後，不爲虧法。忠臣孝子有過，必以其數㫁。守法守職之吏，有不行王法者，罪死不赦，刑及三族。周官之人，知而謂之上者，自免於罪。無貴賤，尸襲其官長之官爵田祿。故曰：“重刑，連其罪，則民不敢試。民不敢試，故無刑也。”夫先王之禁，刺殺，斷人之足，黥人之面，非求傷民也，以禁姦止過也。故禁姦姦止，莫若重刑，刑重而必得，則民不敢試，故國無刑民。國無刑民，故曰：明刑不戮。晉文公將欲明刑，以親百姓，於是合諸侯大夫於侍千宫。顚頡後至，請其罪。君曰：“用事焉。”吏遂斷顚頡之脊以殉。晉國之士，稽焉皆懼，曰：“顚頡之有寵也，斷以殉，况於我乎！”舉兵伐曹五鹿，及反鄭之埤，東徴之畆，勝荆人於城濮。三軍之士，止如斬足，行之如流水，三軍之士無敢犯禁者。故一假道重刑於顛頡之脊，曰而○國治。昔者周公旦殺管叔，流霍叔，曰：“犯禁者也。”天下衆皆曰：“親昆弟有過，不違，而况疏遠？天下内不用刀鋸於周庭，而海内治。”故曰：“眀刑之猶，至於無刑也。”所謂一教者，博聞、辯慧，信廉、禮樂，修行、羣黨，任譽、清濁，不可以富貴，不可以評刑，不可獨立私議以陳其上。堅者被，鋭者挫。雖曰聖智巧佞厚朴，則不能以非功㒺上利。然貴富之門，要存戰而已矣。彼能戰者，踐富貴之門；湯梗焉，有常道而不禁。是父兄、昆弟、知識、婚姻、合同者，皆曰：“務之所加，存戰而巳矣。”夫故當壯者務於戰，老弱者務於守，死者不悔，生者務勸。此臣之所謂一教也；民之欲富貴也，共闔棺而後出。而貴富之門，必出於兵。是故民聞戰而相賀也，起居飲食所歌謡者，戰也。此臣之所謂明教之猶至於無教也。此臣所謂叅教也。聖人非能通知萬物之要也，故其治國，舉要以致萬物，故寡教而多功。聖人治國也，易知而難行也。是故聖人不必王，凡主不必廢；殺人不爲暴，賞人不爲仁者，國明也；聖人以功授官于爵，故賢者不憂。聖人不宥過，不赦刑，故姦無起。聖人治國也，審一而已矣。",
                    "zhushu": ""
                }
            ]
        },
        {
            "name": "畫䇿第十八",
            "paragraphs": [
                {
                    "paragraph": "畫䇿第十八",
                    "zhushu": "",
                    "type": 1
                },
                {
                    "paragraph": "昔者昊英之世，以伐木殺獸，人民少而木獸多。黄帝之世，不麛不卵，官無供備之民，死不得用槨。事不同，皆王者，時異也。神農之世，公耕而食，婦織而衣，刑政不用而治，甲兵不起而王。神農既没，以強勝弱，以衆暴寡。故黄帝作爲君臣上下之儀，父子兄弟之禮，夫婦妃匹之合；内行刀鋸，外用甲兵，故時變也。由此觀之，神農非高於黄帝也，然其名尊者，以適於時也。故以戰去戰，雖戰可也；以殺去殺，雖殺可也；以刑去刑，雖重刑可以。曆之能制天下者，必先制其民者也；能勝強敵者，必先勝其民者也。故因民之本在制民，若冶於金，陶於土也。本不堅，則民如飛鳥禽獸，其孰能制之？民本，法也。故善治者，塞民以法，而民地作矣。名尊地廣，以至王者，何故？名卑地削，以至於亡者，戰罷者也。不勝而王，不敗而亡者，自古及今，未嘗有也。民勇者，戰勝；○○一民於戰者，民勇；不能一民於戰者，民不勇。聖王見王致之於兵也，故興國而責之於兵。入其國，觀其治，兵用者強，因以知民之見用者也？民之見戰也，如餓狼之見肉，則民用矣。凡戰者，民之所惡也，能使民樂戰者王。強國之民，父遺其子，兄遺其弟，妻遺其夫，皆曰：不得，無返。又曰：“失法離令，若死，我死。”鄉治之，行間○無所逃，遷徙無所入。行間之治，連以五，辯之以章，束之以，拙天所處，罷此無所生。是以三軍之衆，從令如流，死而不旋踵。國之亂也，非其法亂也，非法不用也。國皆有潛法，而無使法必行之法。國皆有禁姦邪、刑盜賊之法，而無使姦邪、盜賊必得之法。爲姦邪、盜賊者，死刑，而姦邪、盜賊不止者，不必得。必得，而尚有姦邪、盜賊者，刑輕也。刑輕者，兼誅也；必得者，木者衆也。故善治，刑不善而不賞善，故不刑而民善。不刑而民善，刑重也。刑重者，民不敢犯；○故無刑也。而民莫敢爲非，是一國皆善也。故不賞善，而民善。賞善之不可也，猶賞不盜。故善治者，使跖可○信，而况伯夷乎？不能治者，使伯夷可疑，而况跖乎？勢不能爲姦，雖跖可信也；勢得爲姦，雖伯夷可疑也。國治或重，眀主在上，所舉必賢，則法可在賢；法可在賢，則法在下，不肖不敢爲非，是謂重治。不眀主在上，所舉必不肖，國無明法，不肖者敢爲非，是謂重亂。兵或重強，或重弱。民固欲戰，又不得不戰，是謂重強；民固不欲戰，又得無戰，是謂重弱。明主不富貴其臣，所謂富者，非粟米珠玉也；所謂貴者，非爵位官職也，廢法作私爵祿之富貴。凡人主徳行非出人也，知非出人也，勇力非過人也。然民雖有聖知弗敢謀，勇力弗敢我殺；雖衆不敢勝其主，至民無億萬之數，懸重賞而民不敢爭，行罰而民不敢怨者，法也。國亂者，民多私義；兵弱者，民多私勇，則削。國之所以取爵祿者多塗，亡國。之欲賤爵輕祿，不作而食，不戰而榮，無爵而尊，無祿而富，無官而長，此之謂姦民。所謂治主無忠臣，慈父無孝子。欲無善言，皆以法相司也，命相正也，不能獨爲非，而莫與人爲非。所謂富者，入多而出寡。衣服有制，飲食有節，則出寡矣。女事盡於内，男事盡於外，則入多矣。所謂明者，無所不見，則羣臣不敢爲姦，百姓不敢爲非。是以人主處匡床之上，聽絲竹之聲，而天下治。所謂明者，使衆不得不爲。所謂強者，天下勝；天下勝，是故合力。是以勇強不敢爲暴，聖知不敢爲詐而虚用。兼天下之衆，莫敢不爲其所好，而辟其所惡。所謂強者，使勇力不得不爲已用。其志足，天下益之；不足，天下説之。恃天下者，天下去之；自恃者，得天下。得天下者，先自得者也；能勝強敵者，先自勝者也。聖人知必然之理，必爲之時勢；故爲必治之政，戰必勇之民，行必聽之令。是以兵出而無敵，令行而天下朝。○黄鵠之飛日行千里，有必飛之備也。麗麗臣臣，毎一日走千里，有必走之勢也。虎豹熊羆，而無敵，有必勝之理也。聖人見本然之政，知必然之理，故其制民也，如以高下制水，如以燥濕制火。故曰：“仁者能仁於人，而不能使人仁；義者能愛於人，而不能使人相愛。”是以知仁義之不足以治天下也。聖人有必信之性，又有使天下不得不信之法。所謂義者，爲人臣忠，爲人子孝，少長有禮，男女有别；非其義也，餓不茍食，死不茍生，此乃有法之常也。聖王者不貴義而貴法，法必眀，令必行，則巳矣。",
                    "zhushu": ""
                }
            ]
        },
        {
            "name": "境内第十九",
            "paragraphs": [
                {
                    "paragraph": "境内第十九",
                    "zhushu": "",
                    "type": 1
                },
                {
                    "paragraph": "四境之内，丈夫女子皆有名於上，者著，死者削。其有爵者乞無爵者以爲庶子，級乞一人。其無役事也，其庶子役其大夫○六日其役事也，隨而養之。軍爵，自一級巳下至小夫，命曰校、徒、操、出。公爵，自二級以上至不更，命曰卒。其戰也，五人來簿爲伍，一人羽而輕其四人。能人得一首則復。夫勞爵，其縣過三日有不致士大夫勞爵。能。五人一屯長，百人一將，其戰，百將、屯長不得，斬首；得三十三首以上，盈論。伯將、屯長賜爵一級。五百主，短兵五十人。二五覇主，將之主，短兵百。千石之令，短兵百人。八百之令，短兵八十人。七百之令，短兵七十人。六百之令，短兵六十人。國封尉，短兵千人。將，短兵四千人。戰及死吏，而輕短兵，能一首則優。能攻城之邑，斬首八千以上，則盈論；野戰斬首二千，則盈論。吏自操及杖以上大將盡賞。行間之吏，○故爵公士也，就爲上造也。故爵上造，就爲簪褭，就爲不更，故爵爲大夫。爵吏而爲縣尉，則賜虜六，加五千六百。爵大夫而爲國治，就爲大夫，故爵大夫，就爲公大夫，就爲公乘。就爲五大夫，則稅邑三百家。故爵五大夫，皆有賜邑三百家，有賜稅三百家。爵五大夫，有稅邑六百家者，受客。大將、御、叅，皆賜爵三級。故客卿相，論盈，就正卿。就爲大庶長，故大庶長就爲左更，故四更也，就爲大良造。以戰故，暴首三，乃校三日，將軍以不疑致士大夫勞爵。其縣四尉，訾由丞尉。能得甲首一者，賞爵一級，益田一頃，益宅九畆。一除庶子一人，乃得人兵官之吏。其獄法，高爵訾下爵級，高爵能，無給有爵人𨽻僕。爵自二級以上，有刑罪則貶；爵自一級以下，有刑罪則矣。小夫死，以上至大夫，其官級一等，其樹墓，級一樹。其攻城圍邑也，國司空訾其城之廣厚之數，國尉分地，以徒校分，積尺而攻之，爲期，曰：“先已者當爲最，國家已者訾爲最殿，再訾則廢。内通則積薪，積薪則燔柱。陷隊之士，面十八人之。隊陷之士，知疾鬭，不得，斬首；隊五人，則陷隊之士，人賜爵一級。死則一人後，不能死之，千人環，𧠺諫，黥劓於城下。國尉分地，以中卒隨之。將軍爲木壹，與國正監，與王御史參望之。其先入者，舉爲最口；其後入者，舉爲最殿。其陷隊也，盡其幾者；幾者不足乃以欲級益之。",
                    "zhushu": ""
                }
            ]
        },
        {
            "name": "弱民第二十",
            "paragraphs": [
                {
                    "paragraph": "弱民第二十",
                    "zhushu": "",
                    "type": 1
                },
                {
                    "paragraph": "民弱國強，國強民弱。故有道之國，務在弱民。樸則強，淫則弱，弱則軌，淫則有志。弱則有用，有志則強。故曰：“以強去強者弱，以弱去強者強。”民，善之則親，利之用則和，用則有任，和則匱，有任乃富於政。上舍法，任民之所善，故姦多。民貧則力富，力富則淫，淫則有蝨。故民富而不用，則使民以食出，各必有力，則農不偷。農不偷，六蝨無萌，故國富而貧治，重強。兵易弱難強，○民樂生安佚，死難難正，易之則強。事有羞，多姦寡，賞無失，多姦疑。敵失必利，兵至強威。事無羞，利用兵，九處利勢，必王。故兵行敵之所不敢行，強；事興敵之所羞爲，利。法有，民安其次；主變，事能得齊。國守安，主操權，利。故主貴多變，國貴少變。利出一孔，則國多物；出十孔，則國少物。守一者治，守十者亂。治則強，亂則弱。強則物來，弱則物去。故國致物者強，去物者弱。民，辱則貴爵，弱則尊官，貧則重賞，以刑治民，則樂用；以賞戰民，則輕死。故戰事兵用曰強。民有私榮，則賤列卑官，富則輕賞。治民羞辱以刑，戰則戰。民畏死，事亂而戰，故兵農息而國弱。農、商、官三者，國之常食官也。農闢地，商致物，官法民。三官生蝨六：曰“嵗”，曰“食”，曰“美”，曰“好”，曰“志”，曰“行”。六者有樸，必削。農有餘食，則薄燕於嵗；商有淫利有美好，傷器。官設而不用，志行爲卒。六蝨成俗，兵必大敗。法枉治亂，任善言多。治衆國亂，言多兵弱。法眀省，任力言息。治者國治，言息兵強。故治大國小，治小國大。政作民之所惡，民弱；政作民之所樂，民強。民強國贏。民之所樂，民強。民強而強之，兵重弱。故民之所樂，民強。民強而弱之，兵重強。故以強重弱，弱，重強，王。以強政強，弱，弱存；以弱政弱，強，強去。強存則弱，強去則王。故以強政弱，削，以弱政強，王也。眀主之使其臣也，用必加於功，賞必盡其勞。人主使其民，信如○日月此無敵矣。今離婁見秋毫之末，不能以眀目易人；烏獲舉千鈞之重，不能以多力易人；聖賢在體性也，不能以相易也。今當世之用事者，皆欲爲上聖，舉法之謂也。背法而治，此任重道遠，而無馬牛，濟大川，而無舡楫也。今夫人衆兵強，此帝王之大資也，茍非眀法以守之也，與危亡爲鄰。故眀主察法，境内之民無辟淫之心，游處之士迫於戰陣，萬民疾於耕農，有以知其然也。楚國之民，齊疾而均，速若飄風；宛鉅鐡拖，利若蜂蠆；脅蛟犀兕，堅若金石；江漢以爲池，汝潁以爲限；隠以鄧林，緣以方城。秦師至，鄢郢舉，若振槁。唐蔑死於埀涉，莊蹻發於内，楚分爲五，地非不大也，民非不衆也，甲兵財用非不多也；戰不勝，守不固，此無法之所生也。釋權衡而操輕重者。",
                    "zhushu": ""
                }
            ]
        },
        {
            "name": "御盗第二十一",
            "paragraphs": [
                {
                    "paragraph": "御盗第二十一",
                    "zhushu": "",
                    "type": 1
                },
                {
                    "paragraph": "篇亡。",
                    "zhushu": ""
                }
            ]
        },
        {
            "name": "外内第二十二",
            "paragraphs": [
                {
                    "paragraph": "外内第二十二",
                    "zhushu": "",
                    "type": 1
                },
                {
                    "paragraph": "民之外事難於戰，故輕法不可以使之。奚謂輕法？其賞少而威薄，淫道不塞之謂也。奚謂淫道？爲辯智者貴，游宦者任，文學私名顯之謂也。三者不塞，則民不戰而事失矣。故其賞少，則聽者無利也；威薄，則犯者不害也。故開淫道以誘之，而以戰輕法戰之，是謂設䑕而餌以狸也，亦不幾乎？故欲戰其民者，必以重法，賞則必多，威則必嚴，淫道必塞，爲辯志者不貴，游宦者不任，文學私名不顯。賞多威嚴，民見戰賞之多則忘死，見不戰之辱則苦生。賞使之忘死，而威使之苦生，而淫道又塞。以此遇敵，是以百石之弩射飄葉也，何不䧟之有哉？民之内事，莫善於農，故輕治不可以使之。奚謂輕治？其農貧而啇富，技巧之人利，而游食者衆之謂也。故農之用力最苦，而贏利少，不如商賈、技巧之人。茍能令商賈、技巧之人無繁，則欲國之無富，不可得也。故曰：“欲農富其國者，境内之食必貴，而不農之徴必多，市利之租太重，則民不得無田，田不得不易其食，食貴則田者利，田者利則事者衆。”食貴，糴食不利，而又加重徴，則民不得無去其商賈技巧，而事地利矣。故民之力盡在於地利矣。故爲國者，邊利盡歸於兵，市利盡歸於農。邊利歸於兵者，強，市利歸於農者，富。故出戰而強，入休而富者，王也。商富下一本有故其食賤者錢重，食賤則農食，錢重則商富。末事不禁則技巧云。",
                    "zhushu": ""
                }
            ]
        },
        {
            "name": "君臣第二十三",
            "paragraphs": [
                {
                    "paragraph": "君臣第二十三",
                    "zhushu": "",
                    "type": 1
                },
                {
                    "paragraph": "古者未有君臣，上下之時，民亂而不治。是以聖人列貴賤，制節爵位，立名號，○以别君臣上下之義。地廣，民衆，萬物多，故分五官而守之。民衆而姦邪生，故立法制，爲度量以禁之。是故有君臣之義，五官之分。法制之禁，不可不愼也。處君位而令不行，則危；五官分而無常，則亂；法制設而私善行，則民不畏刑。君尊則令行，官修則有常事，法制明則民畏刑。法制不明，而求民之行令也，不可得也。○民不從令，而求君之尊也，雖堯、舜之智，不能以治。眀主之治天下也，縁法而治，按功而賞，凡民之所疾戰不避死者，以求爵祿也。眀君之治國也，士有斬首捕虜之功，必其爵足榮也，祿足食也，農不離廛者，足以養二親，治軍事，故軍士死節，而農民不偷也。今世君不然，釋法而以智，背功而以譽，故軍士不戰而農民流徙。臣聞道民之門，在上所先，故民，可令農戰，可令游宦，可令學問，在上所與。上以功勞與，則民戰；上以詩、書與，則民學問。民之於利也，若水於下也，四旁無擇也。民徒可以得利而爲之者，今上與之也。瞋目扼腕而語勇者得，垂衣裳而談說者得，遲日曠久，積勞私門者得。尊向三者，無功而皆可以得。民去農戰而爲之，或談議而索之，或事便辟而請之，或以勇爭之。故農戰之民日寡，而游食者愈衆，則國亂而地削，民弱而主卑。此其所以然者，釋法制而任名譽也。故眀主愼法制，言不中法者，不聴也；行不中法者，不高也；事不中法者，不爲也。言中法，則辯之；事中法，則爲之；行中法，則高之。故國治而地廣，兵強而主尊。此治之至也，人君者不可不察也。",
                    "zhushu": ""
                }
            ]
        },
        {
            "name": "禁使第二十四",
            "paragraphs": [
                {
                    "paragraph": "禁使第二十四",
                    "zhushu": "",
                    "type": 1
                },
                {
                    "paragraph": "人主之所以禁使者，賞罰也。賞隨功，罰隨罪，故論功察罪，不可不審也。夫賞高罰下，而上無必知其道也，與無道同也。凡知道者，勢、數也。故先王不恃其強而恃其信，○恃其數。今夫飛蓬遇飄風而行千里，乘風之勢也。深淵者知千仭之深，繩之數也。故託其勢者，雖遠必至；守其數者，雖深必得。今夫幽夜，山陵之大，而離婁不見；清朝日䵎，則上别飛鳥，下察秋毫。故目之見也，託日之勢也。得勢之至，不參官而潔，陳數而物當。今官恃多官衆吏，官立丞、監。夫置丞立監者，且以禁人之爲利也，而丞、監亦欲爲利，則何以相禁？故恃丞、監而治者，僅存之治也。通數者不然，别其勢，難其道。故曰：“其勢難匿者，雖跖不爲非焉。”故先王貴勢。員曰：“人主執虚後以應，則物應；稽驗，稽驗則姦得。”臣以爲不然。夫吏爵制決事於千里之外，十二月而計書以定，事以一嵗别計，而主以一聴，見所疑焉，不可蔽，員不足。夫物至，則目不得不見，言薄，則耳不得不聞，故物至則變，言至則論。故治國之制，民不得避罪，如目，不能以所見遁心。今亂國不然，恃吏，吏雖衆，同體一也。夫同體一者，相不可。且夫利異而害不同者，先王所以爲保也。故至治，夫妻交友不能相爲棄惡蓋非，而不害於親，民人不能相爲隠。上與吏也，事合而利異者也。今夫騶虞以相監，不可，事合而利異者也。○○○○○○○○○○○○○○○○若使馬焉能言，則騶虞無所逃其惡矣，利異也。利合而惡同者，父不能以問子，君不能以問臣。吏之與吏，利合而惡同也。夫事合而利異者，先王之所以爲端也。民之蔽主而不害於蓋，賢者不能益，不肖者不能損。故遺賢去智，治之數也。",
                    "zhushu": ""
                }
            ]
        },
        {
            "name": "愼法第二十五",
            "paragraphs": [
                {
                    "paragraph": "愼法第二十五",
                    "zhushu": "",
                    "type": 1
                },
                {
                    "paragraph": "凡世莫不以其所以亂者治，故小治而小亂，大治而大亂。人主莫能世治其民，世無不亂之國，奚謂以其所以亂者治？夫舉賢能，世之所治也，而治之所以亂。世之所謂賢者，言正也。所以爲善正也，黨也。聴其言也，則公爲能。問其黨以爲然。故貴之不待其有功，誅之不待其有罪也。此其執，正使汚吏有資而成其姦險，○小人有資而施其巧詐。初假吏民姦詐之本，而求端慤其末，禹不能以使十人之衆，庸主安能以御一國之民？彼而黨與人者，不待我而有成事者也。上舉一與民，民倍主位而嚮私交。倍主位而嚮私交，則君弱而臣強。君人者不察○也，非侵於諸侯，必却於百姓。彼言○説之勢，愚智同學之士，學於言説之人，則民釋實事而誦虚詞。民釋實事而誦虚詞，則力少而非多。君人者不察也，以戰必損其將，以守必賣其城。故有眀主忠臣産於今世，而散領其國者，不可○須臾忘於。破勝黨任，節去言談，任法而治矣。使吏非法無以守，則雖巧不得爲姦；使民非戰無以効其能，則雖險不得詐。夫以法相治，以數相舉者，不能相益，訾言者不能相損。民見相譽無益，相管附惡；見訾言無損，習相憎不相害也。夫愛人者不阿，憎人者不害，愛惡各以其正，治之至也。臣故曰：“法任而國治矣。”千乘能以守者，自存也；萬乘能以戰者，自完也。雖桀爲主，不肯詘半辭以下其敵。外不能戰，内不能守，雖堯爲主，不能以不臣諧謂所不若之國。自此觀之，國之所以重，主之所以尊者，力也。於此二者力本，而世主莫能致力者，何也？使民之所苦者，無耕？危者無戰，二者孝子難以爲其親，忠臣難以爲其君。今欲敺其衆民，與之孝子忠臣之所難，臣以爲非刼以刑而敺以賞莫可。而今夫世俗治者，莫不釋法度而任辯慧，後功力而進仁義，民故不觸耕戰。彼民不歸其力於耕，即食屈於內；不歸其節於戰，則兵弱於外，入而食屈於内，出而兵弱於外，雖有地萬里，𢃄甲百萬，與獨立平原一○也。且先王能令其民蹈白刃，被矢石，其民之欲爲之，非如學之所以避害。故吾教令：“民之欲利者，非耕不得；避害者，非戰不免。”境内之民，莫不先觸耕戰，而後得其所樂，故地少粟多，民少兵強。能行二者於境内，則覇王之道畢矣。",
                    "zhushu": ""
                }
            ]
        },
        {
            "name": "定分第二十六",
            "paragraphs": [
                {
                    "paragraph": "定分第二十六",
                    "zhushu": "",
                    "type": 1
                },
                {
                    "paragraph": "公問於公孫鞅曰：“法令之當時立之者，眀旦欲使天下之吏民皆眀知而用之，如一而無私，柰何？”公孫鞅曰：“爲法令置官置吏，樸足以知法令之謂者，以爲天下正，則奏天子，天子各則主法令之，則主法令之，皆降受命，發官，各主法令之民，敢忘行主法令之所謂之各，各以其所志之法令名罪之。主法令之吏有遷徙物故之，輙使學讀法令所謂，爲之程式，使日數而知法令之所謂，千中程，爲法令以罪之。有敢剟定法令，損益一字以上，罪死不赦。諸官吏及民有問法令之所謂也，於主法令之吏，皆各以其故所欲問之法令明告之。各爲尺六寸之符，眀書年、月、日、時，所問法令之名，以告吏民。主法令之吏不告及之罪，而法令之所謂也，皆以吏民之所問法令之罪，各罪主法令之吏。即以左劵予吏之問法令者，主法令之吏謹藏其右劵木柙，以室藏之，封以法令之長印，即後有物故，以劵書從事。”法令皆副置：一副天子之殿中，爲法令爲禁室，有鋌鑰爲禁而以封之，内藏法令一副禁室中，封以禁印，有擅發禁室印，及入禁室視禁法令，及禁剟一字以上，罪皆死不赦。一嵗受法令○○○。天子置三法官：殿中置一法官，御史置一法官，及吏丞相置一法官，諸侯郡縣皆各爲置一法官及吏，皆此秦一法官。郡縣諸侯一受寶來之法令，學問拜所謂。吏民知法令者，皆問法官，故天下之吏民無不知法者。吏眀知民知法令也，故吏不能敢以非理法遇民，民不敢犯法，以有法官也。遇民不修法，則問法官，法官即以法之罪告之，民即以法官之言正告之，吏公知其如此，故吏不敢以非法遇民，民又不敢犯法。如此，天下之吏○雖有賢良辯慧，不能開一言以枉法；雖有千金，不能以用一銖。故智詐賢能者，皆作而爲善，皆務自治奉公。曰：“愚則易治也。此所生於法，明白易知而必行。”法令者，民之命也，爲治之本也，所以備民也。爲治而去法令，猶欲無饑；而去食也，欲無寒而去衣也，欲東西行也，其不幾亦眀矣。一兎走，百人逐之，非以兎也。夫賣者滿市，而盜不敢取，由名分已定也。故名分未定，堯、舜、禹、湯且皆如物而逐之；名分已定，貧盜不取。今法令不眀，其名不定，天下之人得議之，其議人異而無定。人主爲法於上，下民議之於下，是法令不定，以下爲正也。此所謂名分之不定也。夫名分不定，堯、舜猶將皆折而姦之，而况衆人乎？此令姦惡大起，人主奪威勢，之國㓕社稷之道也。今先聖人爲書而傳之後世，必師受之，乃知所謂之名；不師受之，而人以其心意議之，至死不能知其名與其意。故聖人必爲法令置官也，置吏也，爲天下師，所以定名分也。名分定，則大詐貞信，民皆愿慤，而名自治也。故夫名分定，勢治之道也；名分不定，勢亂之道也。故勢治者不可亂，世亂者不可治。夫世亂而治之愈亂，勢治而治之則治，故聖王治治不治亂。夫微妙意志之言，上智之所難也。夫不待法令繩墨而無不正者，千萬之一也。故聖人以千萬治天下。故夫智者而後能知之，不可以爲法，民不盡知。賢者而後知之，不可以爲法，民不盡賢。故聖人爲法，必使之眀白易知，名正，愚知徧能知之。爲置法官，置主法之吏，以爲天下師，令萬民無陷於險危。故聖人立，天下而無刑死者，非不刑殺也，行法令，明白易知，爲置法官吏，爲之師，以道之，知萬民皆知所避就，避禍就福，而皆以自治也。故眀主因治而終治之，故天下大治也。",
                    "zhushu": ""
                }
            ]
        }
    ]
}