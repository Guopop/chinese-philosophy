{
    "name": "司馬法",
    "author": "春秋・司馬穰苴",
    "loadChapterCount": 5,
    "chapters": [
        {
            "name": "仁本第一",
            "paragraphs": [
                {
                    "paragraph": "仁本第一",
                    "zhushu": "",
                    "type": 1
                },
                {
                    "paragraph": "古者以仁爲本，以義治之之謂正。正不獲意則權，權出於戰，不出於中人。是故殺人安人，殺之可也；攻其國，愛其民，攻之可也；以戰止戰，雖戰可也。故仁見親，義見說，智見恃，勇見身，信見信。内得愛焉，所以守也；外得威焉，所以戰也。戰道不違時，不歷民病，所以愛吾民也。不加䘮，不因㐫，所以愛夫其民也。冬夏不興師，所以兼愛民也。故國雖大，好戰必亡；天下雖安，忘戰必危。天下旣平，天下大愷，春嵬秋獮，諸侯春振旅，秋治兵，所以不忘戰也。古者逐奔不過百歩，縱綏不過三舎，是以明其禮也。不窮不能，而哀憐傷病，是以明其義也。成列而皷，是以明其信也。爭義不爭利，是以明其義也；又能舎服，是以明其勇也；知終知始，是以明其智也。六德以時合教，以爲民紀之道也，自古之政也。先王之治，順天之道，設地之冝，官民之德，而正名治物，立國辨職，以爵分禄，諸侯說懷，海外來服，獄弭而兵寢，聖德之治也。其次，賢王制禮樂法度，乃作五刑，興甲兵以討不義。廵狩者方會諸侯考不同，其有失命亂常、背德逆天之時，而危有功之君，徧告于諸侯，彰明有罪，乃告于皇天上帝、日月星辰，禱于后土四海神，祇山川冢杜，乃造于先王，然後冡宰徴師于諸侯曰：“某國爲不道，征之，以某年月日，師至于某國，會天子正刑。”冡宰與百官布令於軍曰：“入罪人之地，無暴神祇，無行田獵，無毁土功，無燔牆屋，無伐林木，無取六畜、禾黍、器械，見其老㓜，奉歸勿傷，雖遇壯者，不校勿敵，敵若傷之，醫藥歸之。”旣誅有罪，王及諸侯修正其國，舉賢立明，正復厥職。王霸之所以治諸侯者六：以土地形諸侯，以政令平諸侯，以禮信親諸侯，以材力說諸侯，以謀人維諸侯，以兵革服諸侯，同患同利以合諸侯，比小事大以和諸侯。㑹之以發禁者九：慿弱犯寡則眚之，賊賢害民則伐之，暴内陵外則壇之，野荒民散則削之，負固不服則侵之，賊殺其親則正之，放弑其君則殘之，犯令陵政則杜之，外内亂，禽獸行則滅之。",
                    "zhushu": ""
                }
            ]
        },
        {
            "name": "天子之義第二",
            "paragraphs": [
                {
                    "paragraph": "天子之義第二",
                    "zhushu": "",
                    "type": 1
                },
                {
                    "paragraph": "天子之義，必純取灋天地，而觀於先聖。士庶之義，必奉於父母，而正於君長。故雖有明君，士不先敎，不可用也。古之敎民，必立貴賤之倫經，使不相陵，德義不相踰，材技不相掩，勇力不相犯，故力同而意和也。古者國容不入軍，軍容不入國，故德義不相踰。上貴不伐之士，不伐之士，上之器也。苟不伐則無求，無求則不争。國中之聽，必得其情，軍旅之聽，必得其冝，故材技不相掩。從命爲士上賞，犯命爲士上戮，故勇力不相犯。旣致教其民，然後謹選而使之。事極修則百官給矣，教極省則民興良矣，習貫成則民體俗矣，教化之至也。古者逐奔不逺，縱緩不及。不逺則難誘，不及則難陷。以禮爲固，以仁爲勝。旣勝之後，其教可復，是以君子貴之也。有虞氏戒於國中，欲民體其命也。夏后氏誓於軍中，欲民先成其慮也。殷誓於軍門之外，欲民先意以行事也。周將交刃而誓之，以致民志也。夏后氏正其德也，未用兵之刃，故其兵不雜。殷義也，始用兵之刃矣；周力也，盡用兵之刃矣。夏賞於朝，貴善也；殷戮於市，威不善也；周賞於朝，戮於市，勸君子懼小人也。三王彰其德一也。”兵不雜則不利。長兵以衞，短兵以守。太長則難犯，太短則不及。太輕則銳，銳則易亂。太重則鈍，鈍則不濟。戎車，夏后氏曰“鈎車”，先正也；殷曰“寅車”，先疾也；周曰“元戎”，先良也。旂，夏后氏玄首，人之執也；殷白，天之義也；周黃，地之道也。章，夏后氏以日月，尚明也；殷以虎，白戎也；周以龍，尚文也。師多務威則民詘，少威則民不勝。上使民不得其義，百姓不得其叙，技用不得其利，牛馬不得其任，有司陵之，此謂“多威”，多威則民詘。上不尊徳而任詐慝，不尊道而任勇力，不貴用命而貴犯命，不貴善行而貴暴行，陵之有司，此謂“少威”，少威則民不勝。軍旅以舒爲主，舒則民力足，雖交兵致刃，徒不趨，車不馳逐，奔不踰列，是以不亂軍旅之固，不失行列之政，不絶人馬之力，遲速不過誠命。古者國容不入軍，軍容不入國，軍容入國則民德廢，國容入軍則民德弱。故在國言文而語温，在朝恭以遜，修己以待人，不召不至，不問不言，難進易退，在軍抗而立，在行遂而果，介者不拜，兵車不式，城上不趨，危事不齒。故禮與灋表裏也，文與武左右也。古者賢王明民之德，盡民之善，故無廢德，無簡民，賞無所生，罰無所試。有虞氏不賞不罰，而民可用，至德也；夏賞而不罰，至敎也；殷罰而不賞，至威也；周以賞罰，德衰也。賞不踰時，欲民速得爲善之利也；罰不遷列，欲民速覩爲不善之害也。大捷不賞，上下皆不伐善。上苟不伐善，則不驕矣， 下苟不伐善，必亡等矣。上下不伐善若此，讓之至也。大敗不誅，上下皆以不善在己。上苟以不善在己，必悔其過， 下苟以不善在己，必逺其罪。上下分惡若此，讓之至也。古者戍軍三年不興，覩民之勞也。上下相報若此，和之至也。得意則愷歌，示喜也。偃伯靈臺，荅民之勞，示休也。",
                    "zhushu": ""
                }
            ]
        },
        {
            "name": "定爵第三",
            "paragraphs": [
                {
                    "paragraph": "定爵第三",
                    "zhushu": "",
                    "type": 1
                },
                {
                    "paragraph": "凡戰，定爵位，著功罪，収遊士，申敎詔，訊厥衆，求厥技。方慮極物，變嫌推疑，養力索巧，因心之動。凢戰，固衆相利，治亂進止，服正成恥，約法省罰，小罪乃殺，小罪勝，大罪因。順天，阜財、懌衆、利地、右兵，是謂五慮。順天奉時，阜財因敵，懌衆勉若。“利地”，守隘險阻。“右兵”，弓矢禦，殳矛守，戈㦸助。凡五兵五當，長以衛短，短以救長，迭戰則乆，皆戰則強。見物與侔，是謂“兩之”。主固勉若，視敵而舉。將心心也，衆心心也，馬牛車兵佚飽，力也。敎惟豫，戰惟節。將軍身也,卒支也,伍指拇也。凡戰，智也；𨷖，勇也；陳，巧也。用其所欲，行其所能，廢其不欲不能。於敵反是。凡戰，有天、有財，有善。時日不遷，龜勝㣲行，是謂“有天”。衆有有，因生羙，是謂“有財”。人習陳利，極物以豫，是謂“有善”。人勉及任，是謂“樂人”。大軍以固，多力以煩，堪物簡治，見物應卒，是謂“行豫”。輕車輕徒，弓矢固禦，是謂“大軍”。密靜多内力，是謂“固陳”。因是進退，是謂“多力”。上暇人敎，是謂“煩陳”。然有以職，是謂“堪物”。因是辨物，是謂“簡治”。稱衆因地，因敵令陳，攻戰守，進退止，前後序，車徒因，是謂戰參。不服、不信、不和、怠、疑、厭、懾、校、拄、詘、頓、肆、崩、緩，是謂戰患。驕驕、懾懾、吟嚝、虞懼、事悔，是謂毁折。大小、堅柔、參伍、衆寡、凢兩，是謂戰權。凡戰，間逺，觀邇，因時，因財，貴信，惡疑，作兵義，作事時，使人惠，見敵靜，見亂暇，見危難，無忘其衆。居國惠以信，在軍廣以武，刃上果以敏。居國和，在軍灋，刃上察，居國見好。在軍見方，刃上見信。凡陳，行惟䟽，戰惟密，兵惟雜。人教厚，靜乃治，威利章。相守義則人勉，慮多成則人服。時中服，厥次治。物旣章，目乃明；慮旣定，心乃強。進退無疑，見敵無謀，聽誅，無誰其名，無變其旗。凡事，善則長，因古則行。誓作章，人乃強，滅厲祥。滅厲之道，一曰義，被之以信，臨之以強，成基一天下之形，人莫不說，是謂兼用其人。一曰權，成其溢，奪其好，我自其外，使自其内。一曰人，二曰正，三曰辭，四曰巧，五曰火，六曰水，七曰兵，是謂七政。榮利恥死是謂四守。容色積威，不過改意，凡此道也，唯仁有親，有仁無信，反敗厥身。人人正正，辭辭火火。凡戰之道，旣作其氣，因發其政，假之以色，道之以辭，因懼而戒，因欲而事，蹈敵制地，以職命之，是謂戰灋。凡人之形，由衆之求，試以名行，必善行之，若行不行，身以將之，若行而行，因使勿忘，三乃成章。人生之宜謂之灋。“凡治亂之道，一曰仁，二曰信，三曰直，四曰一，五曰義，六曰變，七曰尊。立法，一曰受；二曰灋，三曰立，四曰疾，五曰御其服，六曰等其色，七曰百官宜，無滛服。凡軍使灋在己曰専，與下畏法曰法。軍無小聽，戰無小利，日成行微曰道。凡戰，正不符則事専，不服則法，不相信則一。若怠則動之，若疑則變之，若人不信上，則行其不復，自古之政也。",
                    "zhushu": ""
                }
            ]
        },
        {
            "name": "嚴位第四",
            "paragraphs": [
                {
                    "paragraph": "嚴位第四",
                    "zhushu": "",
                    "type": 1
                },
                {
                    "paragraph": "凡戰之道，位欲嚴，政欲栗，力欲窕，氣欲閑，心欲一。凢戰之道，等道義，立卒伍，定行列，正縱横，察名實。立進俯，坐進跪。畏則密，危則坐。逺者視之則不畏，邇者勿視則不散。位下左右下甲坐誓徐行之位。逮徒甲，籌以輕重，振馬譟，徒甲畏，亦密之。跪坐坐伏，則𦡀行而寛誓之。起譟鼓而進，則以鐸止之。銜枚誓糗，坐𦡀行而推之。執戮禁顧，譟以先之。若畏太甚，則勿戮殺。示以顔色，告之以所生，循省其職。凢三軍，人戒分日，人禁不息，不可以分食。方其疑惑，可師可服。凡戰，以力乆，以氣勝，以固乆，以危勝，本心固，新氣勝，以甲固，以兵勝。凡車以密固，徒以坐固，甲以重固，兵以輕勝。人有勝心，惟敵之視；人有畏心，惟畏之視。兩心交定，兩利若一，兩爲之職，惟權視之。凡戰，以輕行輕則危，以重行重則無功，以輕行重則敗，以重行輕則戰。故戰相爲輕重。舎謹甲兵，行陣行列。戰謹進止。凡戰，敬則慊，率則服。上煩輕，上暇重。奏鼓輕，舒鼔重。服膚輕，服羙重。凡馬車堅，甲兵利，輕乃重。上同無獲，上專多死，上生多疑，上死不勝。凡人，死愛，死怒，死威，死義，死利。凡戰之道，敎約人輕死，道約人死正。凡戰，若勝，若否，若天，若人。凡戰，三軍之戒，無過三日；一卒之警，無過分日；一人之禁，無過皆息。凡大善用本，其次用末。執略守微，本末唯權戰也。凡勝，三軍一人勝。凡鼓，鼓旌旗，鼔車，鼓馬，鼓徒，鼓兵，鼓首，鼓足，鼔兼齊。凡戰，旣固勿重，重進勿盡，凡盡危。凡戰，非陳之難，使人可陳難；非使可陳難，使人可用難；非知之難，行之難。人方有性，性州異敎成俗，俗州異道化俗。凡衆寡旣勝浩否，兵不告利，甲不告堅，車不告固，馬不告良，衆不自多，未獲道。凡戰勝則與衆分善。若將復戰，則重賞罰。若使不勝，取過在己。復戰則誓以居前，無復先術。勝否勿反，是謂正則。凡民，以仁救，以義戰，以智决，以勇𨷖，以信專，以利勸，以功勝。故心中仁，行中義，堪物智也，堪大勇也，堪乆信也。讓以和人，以洽自子，以不循爭賢，以爲人說其心，效其力。凡戰，擊其微靜，避其強靜；擊其倦勞，避其閑窕；擊其大懼，避其小懼，自古之政也。",
                    "zhushu": ""
                }
            ]
        },
        {
            "name": "用衆第五",
            "paragraphs": [
                {
                    "paragraph": "用衆第五",
                    "zhushu": "",
                    "type": 1
                },
                {
                    "paragraph": "凡戰之道，用寡固，用衆治，寡利煩，衆利正。用衆進止，用寡進退。衆以合寡，則逺裹而闕之。若分而迭擊，寡以待衆，若衆疑之，則自用之。擅利，則釋旗迎而反之。敵若衆，則相衆而受裹。敵若寡若畏，則避之開之。凢戰，背風背髙，右髙左險，歷沛歷圯，兼舎環龜。凡戰，設而觀其作，視敵而舉。待則循而勿鼔，待衆之作。攻則屯而伺之。凡戰，衆寡以觀其變，進退以觀其固，危而觀其懼，靜而觀其怠，動而觀其疑，襲而觀其治。擊其疑，加其卒，致其屈，襲其規，因其不避，阻其圖，奪其慮，乗其懼。凡從奔勿息，敵人或止於路，則慮之。凢近敵都，必有進路，退必有返慮。凡戰，先則弊，後則懾，息則怠。不息亦𡚁，息乆亦反。其懾書“親”“絶”，是謂絶顧之慮；選良次兵，是謂益人之強；棄任節食，是謂開人之意。自古之政也。",
                    "zhushu": ""
                }
            ]
        }
    ]
}