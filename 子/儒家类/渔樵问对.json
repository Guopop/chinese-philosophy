{
    "name": "漁樵問對",
    "author": "北宋・邵雍",
    "loadChapterCount": 2,
    "chapters": [
        {
            "name": "漁樵問對",
            "paragraphs": [
                {
                    "paragraph": "漁樵問對",
                    "zhushu": "",
                    "type": 1
                },
                {
                    "paragraph": "漁者垂釣于伊水之上，樵者過之，弛擔息肩，坐于盤石之上，而問于漁者曰：魚可鈎取乎？曰：然。曰：鈎非餌可乎？曰：否。曰：非鈎也，餌也。魚利食而見害，人利魚而蒙利，其利同也，其害異也。敢問何故？漁者曰：子樵者也，與吾異治，安得侵吾事乎？然亦可以爲子試言之，彼之利猶此之利也；彼之害亦猶此之害也。子知其小，未知其大。魚之利食，吾亦利乎食也；魚之害食，吾亦害乎食也。子知魚終日得食爲利，又安知魚終日不得食不爲害？如是，則食之害也重，而鈎之害也輕。子知吾終日得魚爲利，又安知吾終日不得魚不爲害也？如是，則吾之害也重，魚之害也輕。以魚之一身當人之一食，則魚之害多矣。以人之一身當魚之一食，則人之害亦多矣。又安知釣乎大江大海，則無易地之患焉？魚利乎水，人利乎陸，水與陸異，其利一也。魚害乎餌，人害乎財，餌與財異，其害一也，又何必分乎彼此哉？子之言體也，獨不知用爾。樵者又問曰：魚可生食乎？曰：烹之可也。曰：必吾薪濟子之魚乎？曰：然。曰：吾知有用乎子矣。曰：然則子知子之薪能濟吾之魚，不知子之薪所以能濟吾之魚也。薪之能濟魚乆矣，不待子而後知。苟丗未知火之能用薪，則子之薪雖積丘山，獨且奈何哉？樵者曰：願聞其方。曰：火生于動，水生于静，動静之相生，水火之相息。水火用，草木體也。用生于利，體生于害。利害見乎情，體用隱乎性，一性一情，聖人成能。子之薪猶吾之魚，微火則皆爲腐臭朽壤而無所用矣，又安能養人七尺之軀哉。樵者曰：火之功大于薪，固已知之矣。敢問善灼物，何必待薪而後傳？漁者曰：薪，火之體也；火，薪之用也。火無體，待薪然後爲體；薪無用，待火然後爲用。是故凡有體之物，皆可焚之矣。曰：水有體乎？曰：然。曰：火能焚水乎？曰：火之性能迎而不能隨，故滅。水之體，能隨而不能迎，故熱。是故有温泉而無寒火，相息之謂也。曰：火之道生于用，亦有體乎？曰：火以用爲本，以體爲末，故動；水以體爲本，以用爲末，故靜。是火亦有體，水亦有用也，故能相濟，又能相息，非獨水火則然，天下之事皆然，在乎用之何如爾。樵者曰：用可得聞乎？曰：可以意得者，物之性也；可以言傳者，物之情也；可以象求者，物之形也；可以數取者，物之體也。用也者，妙萬物爲言者也，可以意得，而不可以言傳。曰：不可以言傳，則子惡得而知之乎？曰：吾所以得而知之者，固不能言傳，非獨吾不能傳之以言，聖人亦不能傳之以言也。曰：聖人旣不能傳之以言，則六經非言也耶？曰：時然後言，何言之有？樵者賛曰：天地之道備于人，萬物之道備于身，衆妙之道備于神，天下之能事畢矣，又何思何慮？吾而今而後知事心踐形之爲大，不及子之門，則幾至于殆矣。乃析薪烹魚而食之，飫而論易。",
                    "zhushu": "",
                    "type": 2
                },
                {
                    "paragraph": "漁者與𬋈者遊于伊水之上，漁者歎曰：熈熈乎萬物之多而未始有雜。吾知遊乎天地之間，萬物皆可以無心而致之矣。非子則吾孰與歸焉？樵者曰：敢問無心致天地萬物之方。漁者曰：無心者，無意之謂也。無意之意，不我物也。不我物，然後能物物。曰：何謂我？何謂物？曰：以我徇物，則我亦物也；以物徇我，則物亦我也。我物皆致意。由是明天地亦萬物也，何天地之有焉？萬物亦天地也，何萬物之有焉？萬物亦我也，何萬物之有焉？我亦萬物也，何我之有焉？何物不我，何我不物？如是則可以宰天地，可以司鬼神，而况於人乎？况於物乎？",
                    "zhushu": "",
                    "type": 2
                },
                {
                    "paragraph": "樵者問漁者曰：天何依？曰：依乎地；地何附？曰：附乎天。曰：然則天地何依何附？曰：自相依附。天依形，地附氣，其形也有涯，其氣也無涯。有無之相生，形氣之相息，終則有始，終始之間，天地之所存乎。天以用爲本，以體爲末；地以體爲本，以用爲末。利用岀入之謂神，名體有無之謂聖。唯神與聖，能參乎天地者也。小人則日用而不知，故有害生實䘮之患也。夫名也者，實之客也；利也者，害之主也。名生于不足，利䘮于有餘；害生于有餘，實䘮于不足，此理之常也。飬身者必以利，貪夫則以身徇利，故有害生焉。立身必以名，衆人則以身徇名，故有實䘮焉。竊人之財謂之盗，其始取之也，唯恐其不多也，及其敗露也，唯恐其多矣。夫賄之與贓，一物也，而兩名者，利與害故也。竊人之美謂之徼，其始取之，唯恐其不多也，及其敗露也，唯恐其多矣。夫譽與毀，一事也，而兩名者，名與實故也。凡言朝者，萃名之所也；市者，聚利之地也。能不以爭處乎其間，雖一日九遷，一貨十倍，何害生實䘮之有耶？是知爭也者，取利之端也；讓也者，趨名之本也。利至則害生，名興則實䘮，利至名興，而無害生實䘮之患，唯有德者能之。天依地，地附天，豈相逺哉？",
                    "zhushu": "",
                    "type": 2
                },
                {
                    "paragraph": "漁者謂樵者曰：天下將治，則人必尚行也；天下將亂，則人必尚言也。尚行則篤實之風行焉，尚言則詭譎之風行焉。天下將治，則人必尚義也；天下將亂，則人必尚利也。尚義則謙讓之風行焉，尚利則攘奪之風行焉。三王尚行者也；五覇，尚言者也。尚行者必入于義，尚言者必入于利也。義利之相去，一何如是之逺耶？是知言之于口，不若行之于身；行之于身，不若盡之于心。言之于口，人得而聞之；行之于身，人得而見之；盡之于心，神得而知之。人之聦明猶不可欺，况神之聦明乎？是知無愧于口，不若無愧于身；無愧于身，不若無愧于心。無口過易，無身過難；無身過易，無心過難。旣無心過，何難之有？吁！安得無心過之人，與之語心哉？",
                    "zhushu": "",
                    "type": 2
                },
                {
                    "paragraph": "漁者謂樵者曰：子知觀天地萬物之道乎？樵者曰：未也，願聞其方。漁者曰：夫所以謂之觀物者，非以目觀之也，非觀之以目而觀之以心也，非觀之以心而觀之以理也。天下之物，莫不有理焉，莫不有性焉，莫不有命焉。所以謂之理者，窮之而後可知也；所以謂之性者，盡之而後可知也；所以謂之命者，至之而後可知也。此三知者，天下之眞知也，雖聖人無以過之也。而過之者，非所以謂之聖人也。夫鑑之所以能爲明者，謂其能不隱萬物之形也。雖然，鑑之能不隱萬物之形，未若水之能一萬物之形也。雖然，水之能一萬物之形，又未若聖人之能一萬物之情也。聖人之所以能一萬物之情者，謂其聖人之能反觀也。所以謂之反觀者，不以我觀物也。不以我觀物者，以物觀物之謂也。旣能以物觀物，又安有我於其間哉？是知我亦人也，人亦我也，我與人皆物也，此所以能用天下之目爲己之目，其目無所不觀矣。用天下之耳爲己之耳，其耳無所不聽矣。用天下之口，爲己之口，其口無所不言矣；用天下之心，爲己之心，其心無所不謀矣。夫天下之觀，其于見也不亦廣乎？天下之聽，其于聞也不亦逺乎？天下之言，其于論也不亦髙乎？天下之謀，其于樂也，不亦大乎？夫其見至廣，其聞至逺，其論至髙，其樂至大，能爲至廣至逺、至髙至大之事，而中無一爲焉。豈不謂至神至聖者乎？非唯吾謂之至神至聖者乎，而天下謂之至神至聖者乎？非唯一時之天下謂之至神至聖者乎，而千萬丗之天下謂之至神至聖者乎？過此以往，未之或知也已。",
                    "zhushu": "",
                    "type": 2
                },
                {
                    "paragraph": "樵者問漁者曰：子以何道而得魚？曰：吾以六物具而得魚。曰：六物具也，豈由天乎？曰：具六物而得魚者，人也；具六物而所以得魚者，非人也。樵者未逹，請問其方。漁者曰：六物者，竿也、綸也、浮也、沉也、鈎也、餌也。一不具，則魚不可得。然而六物具而不得魚者，非人也；六物具而不得魚者有焉，未有六物不具而得魚者也。是知具六物者，人也，得魚與不得魚者，天也。六物不具而不得魚者，非天也，人也。",
                    "zhushu": "",
                    "type": 2
                },
                {
                    "paragraph": "樵者曰：人有禱鬼神而求福者，福可禱而求耶？求之而可得耶？敢問其所以？曰：語善惡者，人也；禍福者，天也。天道福善而禍滛，鬼神其能違天乎？自作之咎，固難逃已；天降之災，禳之奚益？脩德積善，君子常分，安有餘事於其間哉？樵者曰：有爲善而遇禍，有爲惡而獲福者，何也？漁者曰：有幸與不幸也。幸不幸，命也；當不當，分也。一命一分，人其逃乎？曰：何謂分？何謂命？曰：小人之遇福，非分也，有命也；當禍，分也，非命也。君子之遇禍，非分也，有命也；當福，分也，非命也。",
                    "zhushu": "",
                    "type": 2
                },
                {
                    "paragraph": "漁者謂樵者曰：人之所謂親，莫如父子也；人之所謂踈，莫如路人也。利害在心，則父子過路人逺矣。父子之道，天性也，利害猶或奪之，况非天性者乎？夫利害之移人如是之深也，可不愼乎？路人之相逢則過之，固無相害之心焉。無利害在前故也。有利害在前，則路人與父子又奚擇焉？路人之能相交以義，又何况父子之親乎？夫義者，讓之本也，利者，爭之端也。讓則有仁，爭則有害，仁與害何相去之逺也？堯、舜亦人也，桀、紂亦人也，人與人同，而仁與害異爾。仁因義而起，害因利而生，利不以義，則臣弑其君者有焉，子弑其父者有焉，豈若路人之相逢，一日而交袂于中逵者哉？",
                    "zhushu": "",
                    "type": 2
                },
                {
                    "paragraph": "樵者謂漁者曰：吾嘗負薪矣，舉百斤而無傷吾之身，加十斤則遂傷吾之身。敢問何故？漁者曰：樵則吾不知之矣。以吾之事觀之，則易地皆然。吾嘗釣而得大魚，與吾交戰，欲棄之則不能捨，欲取之則未能勝，終日而後獲，幾有没溺之患矣。非直有身傷之患耶？魚與薪則異也，其貪而爲傷則一也。百斤，力分之内者也；十斤，力分之外者也。力分之外，雖一毫猶且爲害，而况十斤乎？吾之貪魚，亦何以異子之貪薪乎？樵者嘆曰：吾而今而後知量力而動者，智矣哉！",
                    "zhushu": "",
                    "type": 2
                },
                {
                    "paragraph": "樵者謂漁者曰：子可謂知易之道矣。吾敢問易有太極，太極何物也？曰：無爲之本也。太極生兩儀，兩儀，天地之謂乎？曰：兩儀，天地之祖也，非止爲天地而已也。太極分而爲二，先得一爲一，後得一爲二，一二謂兩儀。曰：兩儀生四象，四象何物也？曰：大象謂隂陽剛柔。有隂陽然後可以生天，有剛柔然後可以生地。立功之本，於斯爲極。曰：四象生八卦，八卦何謂也？曰：謂乹坤、離坎、兊艮、震巽之謂也。迭相盛衰，終始於其間矣。因而重之，則六十四，由是而生也，而易之道始備矣。",
                    "zhushu": "",
                    "type": 2
                },
                {
                    "paragraph": "樵者問漁者曰：復何以見天地之心乎？曰：先陽已盡，後陽始生，則天地始生之際，中則當日月始周之際，末則當星辰始終之際。萬物死生，寒暑代謝，晝夜遷變，非此無以見之。當天地窮極之所必變，變則通，通則乆，故象言先王以至日閉關，商旅不行，后不省方，順天故也。",
                    "zhushu": "",
                    "type": 2
                },
                {
                    "paragraph": "樵者謂漁者曰：无妄，災也。敢問其故？曰：妄則欺也，得之必有禍，欺有妄也。順天而動，有禍及者，非禍也，災也。猶農有思豐而不勤稼穡者，其荒也不亦禍乎？農有勤稼穡而復敗諸水旱者，其荒也不亦災乎？故象言先王以茂對時，育萬物，貴不妄也。",
                    "zhushu": "",
                    "type": 2
                },
                {
                    "paragraph": "樵者問曰：姤何也？曰：姤，遇也，柔遇剛也。與夬正反。夬始逼壯，姤始遇壯，隂始遇陽，故稱姤焉。觀其姤，天地之心亦可見矣。聖人以德化及此，罔有不昌，故象言施命告四方。履霜之慎，其在此也。",
                    "zhushu": "",
                    "type": 2
                },
                {
                    "paragraph": "漁者謂樵者曰：春爲陽始，夏爲陽極，秋爲隂始，冬爲隂極。陽始則温，陽極則熱，隂始則涼，隂極則寒。温則生物，𤍠則長物，涼則収物，寒則殺物。皆一氣，其别而爲四焉，其生萬物也亦然。",
                    "zhushu": "",
                    "type": 2
                },
                {
                    "paragraph": "樵者問漁者曰：人之所以能靈于萬物者，何以知其然耶？漁者對曰：謂其目能収萬物之色，耳能收萬物之聲，鼻能収萬物之氣，口能収萬物之味。聲色氣味者，萬物之體也；目耳鼻口者，萬人之用也。體無定用，惟變是用；用無定體，惟化是體。體用交，而人物之道，于是乎備矣。然則人亦物也，聖人亦人也。有一物之物，有十物之物，有百物之物，有千物之物，有萬物之物，有億物之物，有兆物之物，生一一之物，當兆物之物者，豈非人乎？有一人之人，有十人之人，有百人之人，有千人之人，有萬人之人，有億人之人，有兆人之人，生一一之人，當兆人之人者，豈非聖乎？是知人也者，物之至者也；聖也者，人之至者也。物之至者，始得謂之物之物也；人之至者，始得謂之人之人也。夫物之至者，至物之謂也；而人之至者，至人之謂也。以一至物而當一至人，則非聖而何？人謂之不聖，則吾不信也。何哉？謂其能以一心觀萬心，一身觀萬身，一物觀萬物，一丗觀萬丗者焉，又謂其能以心代天意，口代天言，手代天工，身代天事者焉，又謂其能以上識天時，下盡地理，中盡物情，通照人事者焉，又謂其能以彌綸天地，出入造化，進退今古，表裏人物者焉。噫，聖人者，非丗丗而效聖焉，吾不得而目見之也。雖然，吾不得而目見之，察其心，觀其跡，探其體，潜其用，雖億萬年亦可以理知之也。人或吿我曰：天地之外，別有天地萬物，異乎此天地萬物，則吾不得而知已。非唯吾不得而知之也，聖人亦不得而知之也。凡言知者，謂其心得而知之也；言言者，謂其口得而言之也。旣心尚不得而知之，口又惡得而言之乎？以心不可得知而知之，是謂妄知也；以口不可得言而言之，是謂妄言也。吾又安能從妄人而行妄知妄言者乎？漁者謂樵者曰：仲尼有言曰：殷因於夏禮，所損益可知也。周因於殷禮，所損益可知也。其或繼周者，雖百丗可知也。夫如是，則何止千百丗而已哉？億千萬丗皆可得而知之也。人皆知仲尼之爲仲尼，不知仲尼之所以爲仲尼，不欲知仲尼之所以爲仲尼則已。如其必欲知仲尼之所以爲仲尼，則捨天地將奚之焉？人皆知天地之爲天地，不知天地之所以爲天地，不欲知天地之所以爲天地則已。如其必欲知天地之所以爲天地，則捨動靜將奚之焉？夫一動一静者，天地至妙者歟！夫一動一静之間者，天地人至妙至妙者與！是知仲尼之所以盡三才之道者，謂其行無轍跡也。故有言曰：予欲無言，又曰：天何言哉？四時行焉，百物生焉，其此之謂與！",
                    "zhushu": "",
                    "type": 2
                },
                {
                    "paragraph": "漁者謂樵者曰：大哉權之與變乎！非聖人無以盡之。變然後知天地之消長，權然後知天下之輕重。消長，時也，輕重，事也。時有否泰，事有損益，聖人不知隨時否泰之道，奚由知變之所爲乎？聖人不知隨時損益之道，奚由知權之所爲乎？運消長者，變也；處輕重者，權也。是知權之與變，聖人之一道耳。",
                    "zhushu": "",
                    "type": 2
                },
                {
                    "paragraph": "樵者問漁者曰：人謂死而有知，有諸？曰：有之。曰：何以知其然？曰：以人知之。曰：何者謂之人？曰：目、耳、鼻、口、心、膽、脾、脈之氣全，謂之人。心之靈曰神，膽之靈曰魄，脾之靈曰䰟，腎之靈曰精。心之神發乎目，則謂之視，肾之精發乎耳，則謂之聽，脾之䰟發乎鼻，則謂之臭，膽之魄發乎口，則謂之言。八者具備，然後謂之人。夫人者，天地萬物之秀氣也，然而亦有不中者，各求其類也。若全得人類，則謂之曰全人之人。夫全類者，天地萬物之中氣也，謂之曰全德之人也。全德之人者，人之人者也。夫人之人者，仁人之謂也。唯全人然後能當之。人之生也，謂其氣行；人之死也，謂其形返。氣行則神䰟交，形返則精魄存，神䰟行于天，精魄返于地。行于天則謂之曰陽行，返于地則謂之曰隂返。陽行則晝見而夜伏者也；隂返則夜見而晝伏者也。是故知日者，月之形也；月者，日之影也；陽者，隂之形也；隂者，陽之影也。人者，鬼之形也；鬼者，人之影也。人謂鬼無形而無知者，吾不信也。",
                    "zhushu": "",
                    "type": 2
                },
                {
                    "paragraph": "漁者問樵者曰：小人可絶乎？曰：不可。君子稟陽正氣而生，小人稟隂邪氣而生，無隂則陽不成，無小人則君子亦不成。唯以盛衰乎其間也。陽六分則隂四分，隂六分則陽四分，陽隂相半，則各五分矣。由是知君子小人之時有盛衰也。治丗則君子六分，君子六分，則小人四分，小人固不勝君子矣。亂丗則反是。君君臣臣，父父子子，兄兄弟弟，夫夫婦婦，謂各安其分也。君不君、臣不臣，父不父、子不子，兄不兄、弟不弟，夫不夫、婦不婦，謂各失其分也。此則由丗治丗亂使之然也。君子常行勝言，小人常言勝行，故丗治則篤實之士多，丗亂則縁飾之士衆。篤實鮮不成事，縁飾鮮不敗事。成多國興，敗多國亡，家亦由是而興亡也。夫興家興國之人，與亡國亡家之人，相去一何逺哉！",
                    "zhushu": "",
                    "type": 2
                },
                {
                    "paragraph": "樵者問漁者曰：人所謂才者，有利焉，有害焉者，何也？漁者曰：才一也，利害二也。有才之正者，有才之不正者。才之正者，利乎人而及乎身者也；才之不正者，利乎身而害乎人者也。曰：不正則安得謂之才？曰：人所不能而能之，安得不謂之才？聖人所以惜乎才之難者，謂其能成天下之事而歸之正者寡也。若不能歸之以正，才則才矣，難乎語其仁也。譬猶藥之療疾也，毒藥亦有時而用也，可一而不可再也。疾愈則速已，不已則殺人矣。平藥則常日而用之可也。重疾非所以能治也，能驅重疾而無害人之毒者，古今人所謂良藥也。易曰：大君有命，開國承家，小人勿用。如是，則小人亦有時而用之。時平治定，用之則否。詩云：它山之石，可以攻玉。其小人之才乎？",
                    "zhushu": "",
                    "type": 2
                },
                {
                    "paragraph": "樵者謂漁者曰：國家之興亡與夫才之邪正，則固得聞命矣。然則何不擇其人而用之？漁者曰：擇臣者，君也，擇君者臣也。賢愚各從其類而爲，奈何？有堯、舜之君，必有堯、舜之臣；有桀紂之君，必有桀、紂之臣。堯、舜之臣生乎桀、紂之丗，猶桀、紂之臣生乎堯、舜之丗，必非其所用也，雖欲爲禍爲福，其能行乎？夫上之所好，下必好之，其若影響，豈待驅率而然耶？上好義，則下必好義而不義者逺矣；上好利，則下必好利而不利者逺矣。好利者衆，則天下日削矣。好義者衆，則天下日盛矣。日盛則昌，日削則亡。盛之與削，昌之與亡，豈其逺乎？在上之所好耳。夫治丗何嘗無小人？亂丗何嘗無君子？不用則善惡何由而行也？樵者曰：善人常寡，而不善人常衆，治丗常少，而亂丗常多。何以知其然耶？曰：觀之於物，何物不然？譬諸五榖，耘之而不苗者有矣；蓬莠不耘而猶生，耘之而求其盡也，亦末如之何矣！由是知君子小人之道，有自來矣。君子見善則喜之，見不善則逺之；小人見善則疾之，見不善則喜之。善惡各從其𩔖也。君子見善則就之，見不善則違之；小人見善則違之，見不善則就之。君子見義則遷，見利則止；小人見義則止，見利則遷。遷義則利人，遷利則害人。利人與害人，相去一何逺耶？家與國一也，其興也，君子常多而小人常鮮；其亡也，小人常多，而君子常鮮。君子多而去之者，小人也；小人多而去之者，君子也。君子好生，小人好殺，好生則丗治，好殺則丗亂。君子好義，小人好利，治丗則好義，亂丗則好利，其理一也。釣者談已，樵者曰：吾聞古有伏羲，今日如覩其面焉。拜而謝之，及旦而去。",
                    "zhushu": ""
                }
            ]
        },
        {
            "name": "無名公傳",
            "paragraphs": [
                {
                    "paragraph": "無名公傳",
                    "zhushu": "",
                    "type": 1
                },
                {
                    "paragraph": "文鑑作無名君，篇内皆同。",
                    "zhushu": "",
                    "type": 2
                },
                {
                    "paragraph": "無名公生于冀方，長于冀方，老于豫方，終于豫方。年十歳，求學于里人，遂盡里人之情，己之滓十去其一二矣。年二十，求學于郷人，遂盡郷人之情，己之滓十去其三四矣。年三十，求學于國人，遂盡國人之情，己之滓十去其五六矣。年四十，求學于古人，遂盡古人（一作今）之情，己之滓十去其七八矣。年五十，求學于天地，遂盡天地之情，欲求己之滓，無得而去矣。始則里人疑其僻，問于郷人，郷人曰：斯人善與人羣，安得謂之僻？旣而郷人疑其泛，問于國人，國人曰：斯人不妄與人交，安得謂之泛。旣而國人疑其陋，問于四方之人，四方之人曰：斯人不（一有能字）器，安得謂之陋？旣而四方之人又疑之，質之于古今之人，古今之人終始無可與同者。又考之于天地，天地不對。當是之時，四方之人迷亂，不復得知，因號爲無名公。夫無名者，不可得而名也。凡物有形則可器，可器斯可名。然則斯人無體乎？曰：有體，有體而無迹者也。斯人無用乎？曰：有用，有用而無心者也。夫有迹有心者，斯可得而知也。無心無跡者，雖鬼神亦不可得而知，不可得而名，况於人乎？故其詩曰：思慮未起，鬼神莫知，不由乎我，更由乎誰。能造萬物者，天地也；能造天地者，太極也。太極者，其可得而名乎？可得而知乎？故強名之曰太極。太極者，其無名之謂乎？故嘗自爲之賛曰：借爾面貌，假爾形骸。弄丸餘暇，丸謂太極。閑往閑來。人告之以修福，對曰：未嘗爲不善；人告之以禳災，對曰：未嘗妄祭。故其詩曰：禍如許免人須謟，福若待求天可量。又曰：中孚起信寧須禱，无妄生災未易禳。性喜飲酒，嘗命之曰太和湯。所飲不多，微醺而罷，不喜過醉，故其詩曰：性喜飲酒，飲喜微酡。飲未微酡，口先吟哦。吟哦不足，遂及浩歌。浩歌不足，無可奈何。所寢之室，謂之安樂窩，不求過美，惟求冬燠夏涼，遇有睡思則就枕。故其詩曰：墻髙于肩，室大于斗。布被暖餘，藜羮飽後，氣吐胷中，充塞宇宙。其與人交，雖賤必洽，終身無甘懹，未嘗作皺眉事，故人皆得其歡心。見貴人未嘗曲奉，見不善人未𠹉急去，見善人未之知也，未嘗急合，故其詩曰：風月情懷，江湖性氣。色斯其舉。翔而後至，無賤無貧，無富無貴，無將無迎，無拘無忌。聞人之謗未嘗怒，聞人之譽末嘗喜。聞人言人之惡，未嘗和；聞人言人之善，則就而和之，又從而喜之，故其詩曰：樂見善人，樂聞善事，樂道善言，樂行善意。聞人之惡，如負芒刺；聞人之善，如佩蘭蕙。家貧未嘗求于人，人饋之，雖寡必受，故其詩曰：窘未嘗憂，飲不至醉。收天下春，歸之肝肺。朝廷授之官，亦不強免，亦不強起。晚有二子，教之以仁義，授之以六經。舉丗尚虚談，未嘗掛一言；舉丗尚竒事，未嘗立異行。故其詩曰：不佞禪伯，不䛕方士。不出户庭，直游天地。家素業儒，口未嘗不道儒言，身未嘗不行儒行。故其詩曰：心無妄思，足無妄走。人無妄交，物無妄受。炎炎論之，甘處其陋；綽綽言之，無岀其右。羲、軒之書，未嘗去手，堯舜之談，未嘗離口。當中和天，同樂易友。吟自在詩，飲歡喜酒。百年升平，不爲不偶。七十康強，不爲不壽，此其無名公之行乎？",
                    "zhushu": ""
                }
            ]
        }
    ]
}