{
    "name": "抱朴子",
    "author": "東晋・葛洪",
    "loadChapterCount": 5,
    "chapters": [
        {
            "name": "刻抱朴子叙",
            "paragraphs": [
                {
                    "paragraph": "刻抱朴子叙",
                    "zhushu": "",
                    "type": 1
                },
                {
                    "paragraph": "粤自聖賢𡸁訓立言，曰經，曰傳，曰子。經以載道，傳以翼經，子則道之支流。讀子書者，通可也，執不可也；畧可也，泥不可也。韓子醇乎醇，老氏玄默，荀與楊大醇而小疪。下此莊虚列恠，申韓刑律，管晏機嗇，是各一道也。抱朴子，玄門之肯綮也，論者以“不經”𢷤之，過矣。夫競功利者，迷而不𨑰；甘隱苦空者，滯而不化。抱朴子，晋人也。其自叙㓜以武功效用於時，不受賞，歸而論著是書。然則抱朴子豪傑士也。彼緃不言神仙，其功名亦可其𡸁世；不言功名，其文詞亦可以𡸁世。所以諄諄者，必有所試也。編内自言受九𪔂、金液二經於鄭君，鄭君知江南將亂，負笈入霍山，不知所終。鄭君非仙，抑何以預知亂乎？黄白變化服食之事，固吾儒之所不道，然龜鶴長年，猿狐多壽，物𩔗尚爾，軒黄已先覺矣。抱朴之言非誣也。以至外篇備論時政得失，人事臧否，廣駁曲引，窮搜遠喻，鑿鑿𠃔合於時，可以拯弊捄亂，施諸行事，非若莊列之虚恠，申韓之深刻，管晏之機嗇也。推而論之，用則可以輔世長民，舎則可以全身遠害，進則可以坐致王伯，隱則可以却老長生，視天地為芻狗，以古今為逆旅。如抱朴子者，内精玄學，外諳時政，漢魏以來，無其倫也。若泥而論之，則千載之下，抱朴子含𡨚多矣。况其文詞恢弘壯麗，曠充蓊鬰，如千尋之桐梓，翠干雲霄，照乗之明珠，光彩射人，山嶽不足以壯其勢，江河不足以充其氣，萬化不足以擬其富，瓊玖琳琅不足以比其珎，呉粧楚艶，不足以比其麗，雷電倐忽，風雲幻化，不足以極其變。盖六朝之文之鼻祖，韓子而下，歐、蘇不足多也。今夫舘閣薦紳，毎耽玄竅，而操觚士子，求工詞論，則是編之膾炙者衆矣。顧所傳抄冩舛譌，乃與兒軰手校壽梓，以與同志者共之。",
                    "zhushu": "",
                    "type": 2
                },
                {
                    "paragraph": "嘉靖乙丑嵗仲秋朔。",
                    "zhushu": "",
                    "type": 2
                },
                {
                    "paragraph": "大明六代孫魯藩務本健根識。",
                    "zhushu": ""
                }
            ]
        },
        {
            "name": "抱朴子序",
            "paragraphs": [
                {
                    "paragraph": "抱朴子序",
                    "zhushu": "",
                    "type": 1
                },
                {
                    "paragraph": "洪體乏超逸之才，偶好無爲之業。假令奮翅則能凌厲玄霄，騁足則能追風躡景，猶故欲戢勁翮於鷦鷯之群，藏逸跡於跛驢之伍。豈況大塊禀我以尋常之短羽，造化假我於至駑之蹇足，以自卜者審，不能者止。豈敢力蒼蠅而慕冲天之舉，䇿跛鼈而追飛兎之軌，飾嫫母之陋𨢄，求媒揚之羙談，堆沙礫之賤質，索千金於和肆哉？夫以僬僥之歩，而企及夸父之蹤，近才所以躓閔也。以要離之羸，而強赴扛𪔂之契，",
                    "zhushu": "或作“勢”。"
                },
                {
                    "paragraph": "秦人所以斷筋也。是以望絶於榮華之徒，而志安乎窮否之域。藜藿有八珍之甘，而蓬蓽有藻梲之樂也。故權貴之家，雖咫尺弗從也。知道之士，雖艱逺必造也。考覽奇書，既不少矣，率多隱語，難可卒觧。自非至精，不能尋究，自非篤勤，不能悉見也。道士淵愽洽聞者寡，而意斷妄說者衆。至於時有好事者，欲有所修爲，倉卒不知所從，而意之所疑，又無可諮問。今為此書，粗舉長生之理，其至妙者，不得宣之於翰墨，盖麤言較畧，以示一隅，兾悱憤之徒省之，可以思過半矣。豈爲暗塞，必能窮㣲暢逺乎？聊論其所先舉耳。世儒徒知伏膺周孔，桎梏皆死，莫信神仙之事，謂之妖妄之說。見余此書，不特大𥬇之，又将謗毁真正，故不以合於世。余所著子書之數，而則爲此一部，名曰内篇，凡二十卷，與外篇各起次第也。雖不足以藏名山石室，且欲緘之金匱，以示識者。其不可與言者，不令見也。貴使来世好長生者，有以釋其惑，豈求信於不信者乎？葛洪稚川謹序。",
                    "zhushu": ""
                }
            ]
        },
        {
            "name": "暢玄内篇第一",
            "paragraphs": [
                {
                    "paragraph": "暢玄内篇第一",
                    "zhushu": "",
                    "type": 1
                },
                {
                    "paragraph": "抱朴子曰：“玄者，自然之始祖，而萬殊之大宗也。𦕈昧乎其深也，故能㣲焉。綿邈乎其逺也，故稱妙焉。其髙則冠盖乎九霄，其曠則籠罩乎八隅。光乎日月，迅乎電馳。或倐爍而景逝，或飄滭而星流，或滉漾於淵澄，或雰霏而雲浮。因兆𩔗而爲有，託濳寂而爲無。淪大幽而下沉，凌辰極而上遊。金石不能比其剛，湛露不能等其柔。方而不矩，圓而不規。來焉莫見，徃焉莫追。乾以之髙，坤以之卑，雲以之行，雨以之施。胞胎元一，範鑄兩儀。吐納大始，鼓冶億𩔗。佪旋四七，匠成草昧。轡䇿靈機，吹嘘四氣。幽括冲黙，舒闡粲尉。",
                    "zhushu": "一作“欝”。"
                },
                {
                    "paragraph": "抑濁揚清，斟酌河渭。增之不溢，挹之不匱，與之不榮，奪之不瘁。故玄之所在，其樂不窮。玄之所去，噐弊神逝。夫五聲八音，清啇流徵，損聦者也。鮮華艶采，彧麗炳爛，傷明者也。宴安逸豫，清醪芳醴，亂性者也。冶容媚姿，鈆華素質，伐命者也。其唯玄道，可與為永。不知玄道者，雖顧盻爲殺生之神噐，脣吻為興亡之關鍵。椅榭俯臨乎雲雨，藻室華緑以參差。組帳霧合，羅幬雲離。西毛陳於閑房，金觴華以交馳。清絃嘈𡂐以齊唱，鄭舞紛䋴以蜲𧉮。哀簫鳴以凌霞，羽盖浮於漣漪。掇芳華於蘭林之囿，弄紅於積珠之池。登峻則望逺以忘百憂，臨深則俯𢱯以遺朝飢。入宴千門之混熀，出驅朱輪之華儀。然樂極則哀集，至盈必有虧，故曲終則歎發，醼罷則心悲也。寔理勢之攸召，猶影響之相歸也。欺假借而非真，故物徃若有遺也。夫玄道者，得之乎内，守之者外，用之者神，忘之者噐。此思玄道之要言也。得之者貴，不待黃鉞之威；體之者富，不湏難得之貨。髙不可登，深不可測。乗流光，䇿飛景，凌六虚，貫㴠溶。出乎無上，入乎無下。經乎汗漫之門，遊乎窈𦕈之野，逍遙恍惚之中，倘佯仿佛之表。咽九華於雲端，咀六氣於丹霞，俳佪茫昧，翺翔希㣲，履略蜿虹，踐跚旋璣，此得之者也。其次則真知足，知足者則能肥遁勿用，頥光山林，紆鸞龍之翼於細分之伍，養浩然之氣於蓬蓽之中。繿縷帶索，不以貿龍章之暐曄也；負歩杖筴，不以易結駟之駱驛也。藏夜光於嵩岫，不受他山之攻。沉鱗甲於玄淵，以違鑚灼之災。動息知止，無徃不足。棄赫奕之朝華，避僨車之險路。吟嘯蒼崖之間，而萬物化爲塵氛；怡顔豐柯之下，而朱戸變為繩樞。握耒甫田，而麾節忽若執鞭；啜荈潄泉，而大牢同乎藜藿。泰爾有餘歡於無爲之塲，忻然齊貴賤於不争之地。含醇守樸，無欲無憂，全真虚噐，居平味澹。恢恢蕩蕩，與渾成等其自然；浩浩茫茫，與造化鈞其符契。如闇如明，如濁如清，似遲而疾，似虧而盈。豈肯委尸祝之塵，釋大匠之位，越樽爼以代無知之庖，舎繩墨而𦔳傷手之工。不以臭鼠之細𤨏，庸夫之憂樂，藐然不喜流俗之譽，怛爾不懼雷同之毁。不以外物汨其至精，不以利害汙其純粹也。故窮冨極貴，不足以誘之焉，其餘何足以恱之乎？直刃沸鑊，不足以劫之焉，謗讟何足以戚之乎？常無心於衆煩，而未始與物雜也。若夫操隋珠以彈雀，䑛瘡痔以屬車，登朽緡以探巢，泳吕梁以求魚，旦爲稱孤之客，夕為狐鳥之餘，棟橈餗覆，傾溺不振，盖世人之所為載馳企及，而達者之所爲寒心而悽愴者也。故至人嘿韶夏而韜藻梲。奮其六羽於五域之墟，而不煩衘蘆之衞。翳其鱗角乎勿用之地，而不恃曲宂之備。俯無倨鵄之呼，仰無亢極之悔。人莫之識，邈矣遼哉！”",
                    "zhushu": ""
                }
            ]
        },
        {
            "name": "論仙内篇第二",
            "paragraphs": [
                {
                    "paragraph": "論仙内篇第二",
                    "zhushu": "",
                    "type": 1
                },
                {
                    "paragraph": "或問曰：“神仙不死，信可得乎？”抱朴子答曰：“雖有至明，而有形者不可畢見焉。雖稟極聦，而有聲者不可盡聞焉。雖有大章、竪亥之足，而所常履者，未若所不履之多。雖有禹、益、齊諧之識，而所識者，未若所不識之衆也。萬物云云，何所不有，况列仙之人，盈乎竹素矣。不死之道，曷為無之？”於是問者大𥬇曰：“夫有始者必有卒，有存者必有亡。故三五丘旦之聖，棄疾良平之智，端嬰隨酈之辯，賁育五丁之勇，而咸死者，人理之常然，必至之大端也。徒聞有先霜而枯瘁，當夏而凋青，含穗而不秀，未實而萎零，未聞有享於萬年之壽，乆視不已之期者矣。故古人學不求仙，言不語怪，杜彼異端，守此自然，推龜鶴於别𩔗，以死生爲朝暮也。夫苦心約己，以行無益之事，鏤氷雕朽，終無必成之功。未若攄匡世之髙䇿，招當年之隆祉，使紫青重紆，玄牡龍跱，華轂易步趣，𪔂餗代耒耜，不亦羙哉？毎思詩人甫田之剌，深惟仲尼皆死之證，無爲握無形之風，捕難執之影，索不可得之物，行必不到之路，棄榮華而涉苦困，釋甚易而攻至難，有似䘮者之逐遊女，必有兩失之悔，單張之信偏見，將速内外之禍也。夫班秋不能削瓦石爲芒鍼，歐冶不能鑄鈆錫為干将。故不可為者，雖鬼神不能爲也；不可成者，雖天地不能成也。世間亦安得竒方，能當老者復少，而應死者反生哉？而吾子乃欲延蟪蛄之命，令有歴紀之壽，養朝菌，使累晦朔之積，吾子不亦謬乎？願加九思，不逺迷復焉。”抱朴子答曰：“夫聦之所去，則震雷不能使之聞。明之所棄，則三光不能使之見。豈輷磕之音細，而麗天之景微哉？而聾夫謂之無聲焉，瞽者謂之無物焉。又況絃管之和音，山龍之𦂶祭，安能賞克諧之雅韻，暐曄之鱗藻哉？故聾瞽在乎形噐，則不信豐隆之與玄象矣，而況物有微於此者乎？暗昧滯乎心神，則不信有周孔於在昔矣，況告之以神仙之道乎？夫存亡終始，誠是大體。其異同參差，或然或否，變化萬品，竒怪無万物是事非，本鈞末乖，未可一也。夫言始者必有終者多矣。混而齊之，非通理矣。謂夏必長，而薺菱枯焉。謂冬必凋，而竹栢茂焉。謂始必終，而天地無窮焉。謂生必死，而龜鶴長存焉。盛陽宜暑，而夏天未必無凉日也；極隂宜寒，而嚴冬未必無暫温也。百川東注，而有北流之浩浩。坤道至静，或震動而崩㢮。水主純冷，而有温谷之湯泉；火體宜熾，而有蕭丘之寒熖。重𩔗應沉，而南海有浮石之山；輕物當浮，而䍧牱有沉羽之流。萬殊之𩔗，不可以一槩斷之，正如此也乆矣。有生最靈，莫過乎人。貴性之物宜必鈞，而其賢愚邪正，好𨢄脩短，清濁貞淫，緩急遲速，趍捨所尚，耳目所欲，其為不同，已有天性之覺，氷炭之乖矣。何獨怪仙者之異，不與凡人皆死乎？若謂受氣皆有一定，則雉之爲蜄，雀之爲蛤，壤蟲假翼，川蛙飜飛，水𧓽爲蛤，荇苓為蛆，田鼠為鴽，腐草為螢，鼉之爲虎，蛇之爲龍，皆不然乎？若為人稟正性，不同凡物，皇天賦命，無有彼此，則牛哀成虎，楚嫗爲黿，枝離",
                    "zhushu": "一作“滑錢。"
                },
                {
                    "paragraph": "爲栁，秦女爲石，死而更生，男女易形，老彭之壽，殤子之夭，其何故哉？茍有不同，則其異有何限乎？若夫仙人以藥物養身，以術數延命，使内疾不生，外患不入，雖乆視不死，而舊身不改，茍有其道，無以爲難也。而淺識之徒，拘俗守常，咸曰世間不見仙人，便云天下必無此事。夫目之所曾見，當何足言哉？天地之間，無外之大，其中殊竒，豈遽有限。詣老戴天，而或無知其爲上，終身履地，而莫識其下。形骸已所自有也，而莫知其心志之所以然焉。壽命在我者也，而莫知其脩短之能至焉。況乎神仙之逺理，道德之幽玄，仗其短淺之耳目，以斷㣲妙之有無，豈不悲哉？設有哲人大才，嘉遯勿用，翳景掩藻，廢偽去欲，執大璞於至醇之中，遺末務於流俗之外，世人猶尠能甄别，或莫造於無名之表，得精神於陋形之裏，豈況仙人殊趣異路，以富貴爲不幸，以榮華為穢汙，以厚玩為塵壤，以聲譽為朝露，蹈炎飈而不灼，躡玄波而輕步，鼓翮清塵，風駟雲軒，仰凌紫極，俯棲崑崙，行尸之人，安得見之？假令遊戯，或經人間，匿真隱異，外同凡庸，比肩接武，孰有能覺乎？若使皆如郊間兩瞳之正方，卭䟽之雙耳，出乎頭巔，馬皇乘龍而行，子晋躬御白鶴，或鱗身蛇首，",
                    "zhushu": "或作“𨈬”。"
                },
                {
                    "paragraph": "或金車羽服，乃可得知耳。自不若斯，則非洞視者，安能覿其形，非徹聽者，安能聞其聲哉？世人既不信，又多疵毁，真人疾之，遂益潛遁。且常人之所愛，乃上士之所憎。庸俗之所貴，乃至人之所賤也。英儒偉噐，養其浩然者，猶不樂見淺薄之人，風塵之徒，况彼神仙，何爲汲汲使芻狗之倫知有之何所索乎？而恠於未嘗知也。目察百步，不能了了，而欲以所見為有，所不見爲無，則天下之所無者，亦必多矣。所謂以指測海，指極而云水盡者也。蜉蝣校巨鰲，白及料大椿，豈所能及哉？魏文帝窮覽洽聞，自呼於物無所不經，謂天下無切玉之刀，火浣之布。及著典論，嘗據言此事。其間未朞，二物畢至，帝乃歎息，遽毁斯論。事無固必，殆為此也。陳思王著釋疑論云，初謂道術，直呼愚民詐偽，空言定矣。及見武皇帝試𨳲左慈等，令斷榖近一月，而顔色不减，氣力自若。常云可五十年不食。正爾，復何疑哉？又云，令甘始以藥含生魚，而煑之於沸脂中，其無藥者，熟而可食，其衘藥者，遊戯終日，如在水中也。又以藥粉桑以飼蠶，蠶乃到十月不老。又以住年藥食鷄雛及新生犬子，皆止不復長。以還白藥食白犬，百日毛盡黒。乃知天下之事，不可盡知，而以臆斷之，不可任也。但恨不能絶聲色，專心以學長生之道耳。彼二曹學則無書不覽，才則一代之英，然初皆謂無，而脕年乃有窮理盡性，其歎息如此。不逮若人者，不信神仙，不足怪也。劉向博學則究㣲極妙，經深涉逺，思理則清澄真偽，研覈有無。其所撰列仙傳，仙人七十有餘，誠無其事，妄造何為乎？邃古之事，何可親見，皆頼記籍傳聞於徃耳。列仙傳炳然，其必有矣。然書不出周公之門，事不經仲尼之手，世人終於不信。然則古史所記，一切皆無，何但一事哉？俗人貪榮好利，汲汲名利，以己之心，逺忖昔人，乃復不信古者有逃帝王之禪授，薄卿相之貴任，巢許之軰，老萊荘周之徒，以爲不然也。况於神仙，又難知於斯，亦何可求今世皆信之哉？多謂劉向非聖人，其所撰録，不可孤據，尤所以使人歎息者也。夫魯史不能與天地合德，而仲尼因之以著經。子長不能與日月並明，而楊雄稱之爲實録。劉向為漢世之名儒賢人，其所記述，庸可棄哉？凡世人所以不信仙之可學，不許命之可延者，正以秦皇漢武求之不獲，以少君欒太爲之無驗故也。然不可以黔婁原憲之貧，而謂古者無陶朱猗頓之富；不可以無鹽宿瘤之𨢄，而謂在昔無南威西施之羙。進趨猶有不達者焉，稼穡猶有不收者焉，商販或有不利者焉，用兵或有無功者焉。况乎求仙事之難者，為之者何必皆成哉？彼二君兩臣，自可求而不得，或始勤而卒怠，或不遭乎明師，又何足以定天下之無仙乎？夫求長生，修至道，訣在於志，不在於富貴也。茍非其人，則髙位厚貨，乃所以為重累耳。何者？學仙之法，欲得恬愉淡泊，滌除嗜慾，内視反聽，尸居無心。而帝王任天下之重貴，治鞅掌之政務，思勞於萬㡬，神馳於宇宙。一介失所，則王道為虧，百姓有過，則謂之在予。醇醪汩其和氣，艶容伐其根荄，所以剪精損慮，削乎平粹者，不可曲盡而備論也。蚊噆膚則坐不得安，虱群攻則卧不得安，四海之事，何祗若是，安得掩翳聦明，歴藏數息，長齊乆潔，躬親爐火，夙興夜寐，以飛八石哉？漢武享國，最為壽考，已得養性之小益矣。但以升合之𦔳，不供鍾石之費，畎澮之輸，不給尾閭之泄耳。仙法欲靜寂無為，忘其形骸，而人君撞千石之鐘，伐雷霆之鼓，砰磕嘈囐，驚魂蕩心，百枝萬變，喪精塞耳，飛輕走迅，釣潜弋髙。仙法欲令愛逮蠢蠕，不害含氣，而人君有赫斯之怒，芟夷之誅。黄鉞一揮，齊斧暫授，則伏尸千里，流血滂沲，斬斷之，不絶於巿。仙法欲止絶臭腥，休糧淸腸，而人君烹肥宰腯，屠割群生，八珍百和，方丈於前，煎熬勺樂，旨嘉饜飫。仙法欲慱愛八荒，視人如己，而人君兼弱攻昧，取亂推亡，闊地拓疆，泯人社稷。駈合生人，投之死地。孤魂絶域，暴骸腐野。五嶺有血刃之師，北闕懸大宛之首。坑生煞伏，動數十萬。京觀封尸，仰干雲霄。暴骸如莾，彌山塡谷。秦皇使十室之中，思亂者九，漢武使天下嗷然，戶口減半。視其有益，粗亦有損。結草知徳，則虚祭必怨。衆煩攻其膏肓，人鬼齊其毒恨。彼二主徒有好仙之名，而無修道之實。所知淺事，不能悉行。要妙深祕，又不得聞。又不得有道之士，爲合成仙藥以與之，不得長生，無所怪也。吾徒匹夫，加之罄困，家有長卿壁立之貧，腹懷翳桑絶粮之餒，冬抱戎夷後門之寒，夏有儒仲環堵之暎。欲經遠而乏舟車之用，欲有營而無代勞之役，入無𦂶紈之娯，岀無遊觀之歡，甘㫖不經乎口，玄黄不過乎目，芬芳不歴乎鼻，八音不𨵿乎耳，百憂攻其心曲，衆難萃其門庭。居世如此，可無戀也。或得要道之訣，或值不群之師，而猶恨恨於老妻弱子，眷眷於狐兔之丘，遲遲以臻殂落，日日不覺衰老。知長生之可得而不能修，患流俗之臭䑕而不能委。何者？愛習之情卒難遣，而絶俗之志未易果也。況彼二帝，四海之主，其所耽玩者，非一條也，其所親幸者，至不少矣。正使之爲旬月之齊，數日閑居，猶將不能。況乎内棄婉孌之寵，外損赫奕之尊，口斷甘肴，心絶所欲，背榮華而獨徃，求神仙之幽漠，豈不尠哉！是以歴覽在昔，得仙道者，多貧賤之士，非勢位之人。又欒太所知，實自淺薄，飢渴榮貴，冒干貨賄，衒虚妄於苟且，忘禍患於無爲。區區小子之奸僞，豈足以證天下之無仙哉？昔句踐軾怒蠅，戎卒争蹈火。楚靈愛細腰，國人多餓死。齊桓嗜異味，易牙蒸其子。宋君賞瘠孝，毁殁者比屋。人主所欲，莫有不至。漢武招求方士，寵待過厚，致令斯軰敢爲虚誕耳。欒太若審有道者，安可待煞乎？夫有道者，視爵位如湯鑊，見印綬如縗絰，視金玊如𡈽糞，覩華堂如牢獄。豈當扼腕空言，以僥倖榮華，居丹楹之室，受不訾之賜，帶五利之印，尚公主之貴，耽淪勢利，不知止足，實不得道，斷可知矣。按董仲舒所撰李少君家錄云，少君有不死之方，而家貧無以市其藥物，故岀於漢，以假途求其財，道成而去。又按漢禁中起居注云，少君之将去也，武帝夢與之共，登嵩高山，半道有使者乗龍持節，從雲中下云，太一請少君。帝覺，以語左右曰，如我之夢，少君將舎我去矣。數日，而少君稱病死。乆之，帝令人發其棺，無尸，唯衣冠在焉。按仙經云，上士舉形昇虚，謂之天仙；中士遊於名山，謂之地仙；下士先死後蛻，謂之尸觧仙。今少君必尸解者也。近世壷公將費長房去，及道士李意期將兩弟子皆在郫縣，其家各發棺視之，三棺遂有竹杖一枚，以丹書於杖，此皆尸觧者也。昔王莽引典墳以飾其邪，不可謂儒者皆為篡盗也。相如因鼓琴以𥨸文君，不可謂雅樂主於滛佚也。噎死者不可譏神農之播穀，燒死者不可怒燧人之鑚火，覆溺者不可怒帝軒之造舟，酗醟者不可非杜儀之為酒。豈可以欒太之邪僞，謂仙道之果無乎？是猶見趙髙董卓，便謂古無伊周霍光，見商臣冒頓，而云古無伯竒孝己也。又神仙集中有召神劾鬼之法，又有使人見鬼之術，俗人聞之，皆謂虚文。或云天下無鬼神，或云有之，亦不可劾召。或云見鬼者，在男爲覡，在女為巫，當須自然，非可學而得。按漢書及太史公記，皆云，齊人少翁，武帝以爲文成将軍。武帝所幸李夫人死，少翁能令武帝見之如生人状，又令武帝見竈神，此史籍之明文也。夫方術既令鬼見其形，又令本不見鬼者見鬼，推此而言，其餘亦何所不有也？鬼神數為民間作光恠變異，又經典所載，多鬼神之據，俗人尚不信天下之有神鬼，况乎仙人居髙處逺，清濁異流，登遐遂徃，不𨑰於世，非得道者，安能見聞？而儒墨之家，知此不可以訓，故終不言其有焉。俗人之不信，不亦冝乎？惟有識真者，校練衆方，得其徵驗，審其必有，可獨知之耳，不可強也。故不見鬼神，不見仙人，不可謂世間無仙人也。人有賢愚，皆知己身之有魂魄。䰟𩲸分去則人病，盡去則人死。故分去則術家有拘録之法，盡去則禮典有招呼之義，此之爲物，至近者也。然與人俱生，至乎終身，莫或有自聞見之者也。豈可遂以不聞見之，又云無之乎。若夫輔氏報施之鬼，成湯怒齊之靈，申生交言於狐子，杜伯報恨於周宣，彭生託形於玄豕，如意假貌於蒼狗，灌夫守田蚡，子義掊燕簡，蓐收之降于莘，欒侯之止民家，素姜之説䜟緯，孝孫之著文章，神君言於上臨，羅陽仕於呉朝，鬼神之事，著於竹帛，昭昭如此，不可勝數。然而蔽者猶謂無之，況長生之事，世所希聞乎？望使必信，是令蚊虻負山，與井䗫論海也。俗人未嘗見龍麟鸞鳳，乃謂天下無有此物，以爲古人虚設瑞應，欲令人主自勉不息，兾致斯珍也，况於令人之信有仙人乎？世人以劉向作金不成，便謂索𨼆行恠，好傳虚無，所撰列仙，皆復妄作。悲夫！此所謂以分寸之瑕，棄盈尺之夜光，以蟻鼻之缺，損無價之淳鈞。非荆和之逺識，風胡之賞真也。斯朱公所以鬱悒，薛燭所以永歎矣。夫作金皆在神仙集中，淮南王抄出以作鴻寳枕中書，雖有其文，然皆祕其要文，必湏口訣，臨文指觧，然後可為耳。其所用藥，復多改其本名，不可按之便用也。劉向父德治淮南王獄中所得此書，非為師授也。向本不解道術，偶偏見此書，便謂其意盡在紙上，是以作金不成耳。至於撰列仙傳，自刪秦大夫阮倉書中出之，或所親見，然後記之，非妄言也。狂夫童謡，聖人所擇，蒭蕘之言，或不可遺。採菲無以下體，豈可以百慮之一失，而謂經典之不可用；以日月曾蝕之故，而謂玄象非大明哉？外國作水精椀，實是合五種灰以作之，今交廣多有得其法而鑄作之者。今以此語俗人，殊不肯信，乃云水精本自然之法，玉石之𩔗，况於世間幸有自然之金，俗人當何信其有可作之理哉？愚人乃不信黄丹及胡粉是化鈆所作，又不信騾及駏驢是驢馬所生，云物各自有種，况乎難知之事哉！夫所見少，則所恠多，世之常也。信哉此言！其事𨿽天之明，而人處覆甑之下，焉識至言哉！”",
                    "zhushu": ""
                }
            ]
        },
        {
            "name": "對俗内篇第三",
            "paragraphs": [
                {
                    "paragraph": "對俗内篇第三",
                    "zhushu": "",
                    "type": 1
                },
                {
                    "paragraph": "或人難曰：“人中之有老彭，猶木中之有松栢，禀之自然，何可學得乎？”抱朴子曰：“夫陶冶造化，莫靈於人。故達其淺者，則能役用萬物，得其深者，則能長生乆視。知上藥之延年，故服其藥以求仙。知龜鶴之遐壽，故効其道引以增年。且夫松栢枝葉，與衆木則别。龜鶴體貌，與衆蟲則殊。至於彭老，猶是人耳，非異𩔗而壽獨長者，由於得道，非自然也。衆木不能法松栢，諸蟲不能學龜鶴，是以短折耳。人有明哲，能修彭老之道，則可與之同功矣。若謂世無仙人乎，然前哲所記，近将千人，皆有姓字，及有施爲本末，非虚言也。若謂彼皆特稟異氣，然其相傳，皆有師奉服食，非生知也。若道術不可學得，其變易形貌，吞刀吐火，坐在立亡，興雲起霧，召致蟲蛇，合聚魚鼈，三十六石，立化為水，消玉為𥹋，潰金為漿，入淵不沾，蹴刃不傷，幻化之事，九百有餘，按而行之，無不皆効，何為獨不肯信仙之可得乎？仙道遲成，多所禁忌。自無超世之志，強力之才，不能守之守之。其或頗好心疑，中道而廢，便謂仙道長生，果不可得耳。仙經曰，服丹守一，與天相畢，還精胎息，延壽無極。此皆至道要言也。民間君子，猶内不負心，外不愧影，上不欺天，下不食言，豈况古之真人，寧當虚造空文，以必不可得之事，誑誤将來，何所索乎？苟無其命，終不肯信，亦安可強令信哉？”或難曰：“龜鶴長壽，盖世間之空言耳，誰與二物終始相隨，而得知之也？”抱朴子曰：“茍得其要，則八極之外，如在指掌，百代之逺，有若同時。不必在乎庭宇之左右，俟乎聸視之所及，然後知之也。玉䇿記曰，千嵗之龜，五色具焉，其額上兩骨起，以角觧人之言，浮於蓮葉之上，或在叢蓍之下，其上時有白雲蟠蛇。千嵗之鶴，隨時而鳴，能登於木。其未千載者，終不集於𣗳上也，色純白而腦盡成丹。如此則見，便可知也。然物之老者多智，率皆深藏逺處，故人少有見之耳。按玉䇿記及昌宇經，不但此二物之壽也。云千嵗松𣗳，四邉枝起，上杪不長，望而視之，有如偃盖，其中有物，或如青牛，或如青羊，或如青犬，或如青人，皆壽千嵗。又云蛇有無窮之壽，彌候壽八百嵗變為猨，猨壽五百𡻕變為玃，玃千嵗。蟾蜍壽三千嵗。騏驎壽二千歲。騰黄之馬、吉光之獸，皆夀三千嵗。千嵗之鳥、萬歲之禽，皆人面而鳥身，壽亦如其名。虎及鹿兎，皆壽千歲。壽滿五百嵗者，其毛色白，能夀五百嵗者，則能變化。狐狸狸狼，皆壽八百歲，滿五百嵗則善變為人形。鼠壽三百嵗，滿百歳則色白，善慿人而卜，名曰仲，能知一年中吉凶及千里外事。如此比例，不可具載。但博識者觸物能名，洽聞者理無所惑耳。何必常與龜鶴周旋，乃可知乎？茍不識物，則園中草木、田池禽獸，猶多不知，况乎巨異者哉？史記龜䇿傳云：江淮間居人為兒時，以龜枝床，至後老死，家人移床，而龜故生。此亦不减五六十嵗也。不飲不食，如此之乆而不死，其與凡物不同亦逺矣，亦復何疑於千嵗哉？仙經象龜之息，豈不有以乎？故太丘長頴川陳仲弓，䔍論士也，撰異聞記云，其郡人張廣定者，遭亂常避地。有一女年四嵗，不能步涉，又不可檐負，計棄之固當餓死，不欲令其骸骨之露。村口有古大塚，上巔先有穿宂，乃以噐盛縋之，下此女於塚中，以數月許乾飯及水漿與之而捨去。候此平定，其間三年，廣定乃得還郷里，欲收塚中所棄女骨，更𣩵埋之。廣定徃視，女故坐塚中，見其父母，猶識之，甚喜。而父母猶初恐其鬼也，入就之，乃知其不死。問之從何得食，女言糧初盡時甚飢，見塚角有一物，伸頸吞氣，試効之，轉不復飢，日月為之，以至於今。父母去時所㽜衣被，自在塚中，不行徃來，衣服不敗，故不寒凍。廣定乃索女所言物，乃是一大龜耳。女出食穀，初小腹痛嘔逆，乆許乃習。此又足以知龜有不死之法，及爲道者効之，可與龜同年之驗也。史遷與仲弓，皆非妄説者也。天下之蟲鳥多矣，而古人獨舉斯二物者，明其獨有異於衆故也。覩一隅則可以悟之矣。”或難曰：“龜能圡蟄，鶴能天飛，使人為湏臾之蟄，有頃刻之飛，猶尚不能，其壽安可學乎？”抱朴子荅曰：“蟲之能蟄者多矣，鳥之能飛者饒矣，而獨舉龜鶴有長生之壽者，其所以不死者，不由蟄與飛也。是以真人但令學其導引以延年，法其食氣以絶穀，不學其上蟄與天飛也。夫得道者，上能竦身於雲霄，下能潛泳於川海。是以蕭史偕翔鳳以凌虚，琴髙乘朱鯉於深淵，斯其驗也。何但湏臾之蟄，頃刻之飛而已乎？龍蛇蛟螭，狙狷鼉蠡，皆能竟冬不食之時，乃肥於食時也，莫得其法。且夫一致之善者，物多勝於人，不獨龜鶴也。故太昊師蜘蛛而結網，金天據九鴈以正時，帝軒俟鳳鳴以調律，唐堯觀蓂莢以知月，終歸知徃，乾鵲知來，魚伯識水旱之氣，蜉蝣曉潛泉之地，白狼知殷家之興，鸑鷟見周家之盛，龜鶴偏觧導養，不足恠也。且仙經長生之道，有數百事，但有遲速煩要耳，不必皆法龜鶴也。上士用思遐邈，自然玄暢，難以愚俗之近情，而推神人之遠旨。”或曰：“我等不知今人長生之理，古人何獨知之？”“此盖愚暗之局談，非達者之用懷也。夫占天漢書，欒大𥘉見武帝，試令闘棊，棊自相觸。而後漢書又載，魏尚能坐在立亡，張楷能興雲起霧，皆良史所記，信而有徴。而此術事，皆在神仙之部，其非妄作可知矣。小記有驗，則長生之道，何獨不然乎！”或曰：“審其神仙，可以學致，翻然凌霄，背俗棄世，蒸嘗之禮，莫之修奉，先鬼有知，其不餓乎！”抱朴子曰：“盖聞身體不傷，謂之終孝，况得仙道，長生乆視，天地相畢，過於受全歸完，不亦逺乎！果能登虚躡景，雲轝霓盖，餐朝霞之沆瀣，吸玄黄之醇精，飲則玉醴金漿，食則翠芝朱英，居則瑤堂瑰室，行則逍遙太清。先鬼有知，将蒙我榮，或可以翼亮五帝，或可以監御百靈，位可以不求而自致，膳可以咀茹華瓊，勢可以總攝羅酆，威可以叱咤梁柱。誠如其道，㒺識其妙，亦無餓之者。得道之髙，莫過伯陽。伯陽有子名宗，仕魏為将軍，有功封於叚干。然則今之學仙者，自可皆有子弟，以承祭祀之事，何縁便絶。”或曰：“得道之士，呼吸之術既備，服食之要又該，掩耳而聞千里，閉目而見将來，或委華駟而轡蛟龍，或棄神州而宅蓬瀛，或遲迴於流俗，逍遙於人間，不便絶跡以造玄虛，其所尚則同，其逝止或異，何也？”抱朴子答曰：“聞之先師云，仙人或昇天，或住地，要於俱長生，住㽜各從其所好耳。又服還丹金液之法，若且欲㽜在世間者，但服半劑而録其半，若後求昇天，便盡服之，不死之事已定，無復奄忽之慮。正復且遊地上，或入名山，亦何所復憂乎？彭祖言，天上多尊官大神，新仙者位卑，所奉事者非一，但更勞苦，故不足役役於登天，而止人間八百餘年也。又云，古之得仙者，或身生羽翼，變化飛行，失人之本，更受異形，有似雀之為蛤，雉之爲蜃，非人道也。人道當食甘㫖，服輕暖，通隂陽，處官秩，耳目聦明，骨節堅強，顔色恱懌，老而不衰，延年乆視，岀處任意，寒温風濕不能傷，鬼神衆精不能犯，五兵百毒不能中，憂喜毁譽不為累，乃爲貴耳。若委棄妻子，獨處山澤，邈然斷絶人理，塊然與木石爲隣，不足多也。昔安期先生龍眉寗公修羊公隂長生，皆服金液半劑者也。其止世間，或近千年，然後去耳。篤而論之，求長生者，正惜今日之所欲耳，本不汲汲於昇虚，以飛騰為勝於地上也。若幸可止家而不死者，亦何必求於速登天乎？若得仙無復任理者，復一事耳。彭祖之言，為附人情者也。”或問曰：“為道者當先立功徳，審然否？”抱朴子答曰：“有之。按玉鈐經中篇云，立功為上，除過次之。為道者以救人危使免禍，護人疾病，令不枉死，為上功也。欲求仙者，要當以忠孝和順仁信爲本。若徳行不修，而但務之玄道，歩七政之盈縮，論凌犯於既徃，審崇替於将來，仰望雲物之徵祥，俯定卦兆之休咎，運三棊以定行軍之興亡，推九符而得禍福之分野。乘除一筭，以究鬼神之情状，錯綜六情，而處無端之善否。其根元可考也，形理可求也。而庸才近噐，猶不能開學之奥治，至于樸素，徒鋭思於糟粕，不能窮測其精㣲也。夫鑿枘之麤伎，而輪扁有不傳之妙；掇蜩之薄術，而傴僂有入神之巧。在乎其人，由於至精也。况於神仙之道，㫖意深逺，求其根莖，良未易也。松喬之徒，𨿽得其効，未必測其所以然也，况凡人哉？其事可學，故古人記而𡸁之，以傳識者耳。若心觧意得，則可信而修之。其猜疑在胸，皆自其命，不當詰古人何以獨曉此，而我何以獨不知之意邪？吾今知仙之可得也，吾能休粮不食也，吾保流珠之可飛也，黃白之可求也。若責吾求其本理，則亦實復不知矣。世人若以思所能得謂之有，所不能及則謂之無，則天下之事亦尠矣。故老子有言，以狸頭之治鼠漏，以啄木之護齲齒，此亦可以𩔗求者也。若蟹之化漆，麻之壊酒，此不可以理推者也。萬殊紛然，何可以意極哉？設令抱危篤之疾，湏良藥之救，而不肯即服，湏知神農岐伯所以用此草治此病本意之所由，則未免於愚也。”或曰：“生死有命，脩短素定，非彼藥物所能損益。夫指既斬而連之，不可續也，血既灑而吞之，無所益也。豈况服彼異𩔗之松栢，以延短促之年命，甚不然也。”抱朴子曰：“若夫此論，必湏同𩔗，乃能為益。然則既斬之指，已灑之血，本自一體，非為殊族，何以既斬之而不可續，已灑之而不中服乎？余數見人以蛇銜膏連已斬之指，桑豆易雞鴨之足，",
                    "zhushu": "豆一作䖝。"
                },
                {
                    "paragraph": "異物之益，未可誣也。若子言不恃他物，則宜擣肉治骨，以為金瘡之藥，煎皮熬髪，以治秃𩯭之疾耶？夫水𡈽不與百卉同體，而百卉仰之以植焉。五穀非生人之𩔗，而生人湏之以為命焉。脂非火種，水非魚屬，然脂竭則火㓕，水竭則魚死，伐木而寄生枯，芟草而兔絲萎，川蟹不歸而蛣敗，葉𣗳見斷而蠧殄，觸𩔗而長之，斯可悟矣。金木在九竅，則死人為之不朽，塩鹵沾於肌髓，則脯腊為之不爛。况於以宜身益命之物，納之於己，何怪其令人長生乎？”或難曰：“神仙方書，似是而非，将必好事者妄所造作，未必出黃老之手，經松喬之目也。”抱朴子曰：“若如雅論，宜不驗也。今試其小者，莫不効焉。余數見人以方諸求水於夕月，陽燧引火於朝日，隱形以淪於無象，易貌以成於異物，結巾投地而兎走，鍼綴丹帶而蛇行，𤓰果結實於湏臾，龍魚瀺灂於盤盂，皆如説焉。按方術皆不得長生也。行𢙣事大者，司命奪紀，小過奪筭，隨所輕重，故所奪有多少也。凡人之受命得壽，自有本數，數本多者，則紀筭難盡而遲死。若所稟本少，而所犯者多，則紀筭速盡而早死。又云，人欲地仙，當立三百善；欲天仙，立千二百善。若有千一百九十九善，而忽復中行一惡，則盡失前善，乃當復更起善數耳。故善不在大，惡不在小也。𨿽不作惡事，而口及所行之事，及責求布施之報，便復失此一事之善，但不盡失耳。又云積善事未滿，雖服仙藥，亦無益也。若不服仙藥，並行好事，雖未便得仙，亦可無卒死之禍矣。吾更疑彭祖之軰，善功未足，故不能昇天耳。”",
                    "zhushu": ""
                }
            ]
        },
        {
            "name": "金丹内篇第四",
            "paragraphs": [
                {
                    "paragraph": "金丹内篇第四",
                    "zhushu": "",
                    "type": 1
                },
                {
                    "paragraph": "抱朴子曰：余考覽養性之書，鳩集乆視之方，曾所披涉篇卷，以千計矣，莫不皆以還丹金液為大要者焉。然則此二事，盖仙道之極也，服此而不仙，則古來無仙矣。徃者上國䘮亂，莫不奔播四出，余周旋徐豫荆襄江廣數州之間，閱見流移俗道士數百人矣。或有素聞其名，乃在雲日之表者，然率相似如一，其所知見，深淺有無，不足以相傾也。雖各有數十卷書，亦未能悉觧之也，爲寫蓄之耳。時時有知行氣及斷穀服諸草木藥法，所有方書，畧為同文，無一人不有道機經，唯以此為至祕，乃云是尹喜所撰。余告之曰，此是魏世軍督王圖所撰耳，非古人也。圖了不知大藥，正欲以行氣入室求仙，作此道機，謂道畢於此，此復是誤人之甚者也。余問諸道士以神丹金液之事，及三皇文召天神地祗之法，了無一人知之者。其誇誕自譽及欺人，云已乆壽，及言曾與仙人共遊者，将太半矣，足以與盡㣲者，甚尠矣。或有頗聞金丹，而不謂今世復有得之者。皆言唯上古已度仙人，乃當曉之。或有得方外説，不得其真經。或得雜碎丹方，便謂丹法盡於此也。昔左元放於天柱山中精思，而神人授之金丹仙經。㑹漢末亂，不遑合作，而避地来渡江東，志欲投名山，以修斯道。余從祖仙公，又從元放受之。凡受太清丹經三卷，及九𪔂丹經一卷，金液丹經一卷。余師鄭君者，則余從祖仙公之弟子也，又於從祖受之，而家貧無用買藥。余親事之，洒掃積乆，乃於馬迹山中立壇盟受之。井諸口訣，訣之不書者。江東先無此書，書出於左元放，元放以授余從祖，從祖以授鄭君，鄭君以授余，故他道士了無知者也。然余受之已二十餘年矣，資無擔石，無以為之，但有長歎耳。有積金盈櫃，聚錢如山者，復不知有此不死之法，就令聞之，亦萬無一信，如何？夫飲玉𥹋則知漿荇之薄味，覩崑崙則覺丘垤之至卑。既覽金丹之道，則使人不欲復視小小方書。然大藥難卒得辦，當須且将御小者，以自支持耳。然服他藥萬斛，為能有小益，而終不能使人遂長生也。故老子之訣言云，子不得還丹金液，虚自苦耳。夫五穀猶能活人，人得之則生，人絶之則死，又况於上品之神藥，其益人豈不萬倍於五穀耶？夫金丹之為物，燒之愈乆，變化愈妙。黃金入火，百鍊不消，埋之畢天不朽。服此二藥，鍊人身體，故能令人不老不死。此盖假求於外物，以自堅固，有如脂之養火，而可不㓕。銅青塗脚，入水不腐，此是借銅之勁，以扞其肉也。金丹入身中，沾洽榮衞，非但銅青之外傳矣。世間多不信至道者，則悠悠者皆是耳。然萬一時偶有好事者，而復不見此法，不值明師，無由聞天下之有斯妙事也。余今畧鈔金丹之都較，以示後之同志好之者，其勤求之，求之不可守淺近之方，而謂之足以度世也。遂不遇之者，直當息意於無窮之冀耳。想見其説，必自知出潢汙而浮滄海，背螢燭而向日月，聞雷霆而覺布鼓之陋，見巨鯨而知寸介之細也。知其嘍嘍，無所先入，欲以弊藥，必規昇騰者，何異䇿蹇驢而追迅風，棹籃舟而濟大川乎？又諸小餌丹方甚多，然作之有深淺，故力勢不同，雖有優劣，轉不相及，猶一酘之酒，不可以方九醖之醇耳。然小丹之下者，猶自逺勝草木之上者也。凡草木燒之即燼，而丹砂燒之成水銀，積變又還成丹砂，其去凡草亦逺矣，故能令人長生。神仙獨見此理矣，其去俗人，亦何緬邈之無限乎？世人少所識，多所恠，或不知水銀出於丹砂，告之終不肯信。云丹砂本赤物，從何得成此白物。又云丹砂是石耳，今燒諸石皆成灰，而丹砂何得獨耳。此近易之事，猶不可喻，其聞仙道而大笑之，不亦宜乎？上古真人，愍念将來之可教者，為作方法，委曲欲使其脱死亡之禍耳，可謂至言矣。然而俗人終不肯信，謂為虚文。若是虚文者，安得九轉九變，日數所成，皆如方耶？真人所以知此者，誠不可以庸近思求也。余少好方術，負歩請問，不憚險逺。毎有異聞，則以為喜，雖見毁𥬇，不以為戚。焉知來者之不如今，是以著此，以示識者，豈茍尚竒恠，而崇飾空言，欲令書行於世，信結流俗哉？盛陽不能榮枯朽，上智不能移下愚，書為曉者傳，事為識者貴。農夫得彤弓以驅鳥，南夷得衮衣以負薪，夫不知者，何可強哉？世人飽食終日，復未必能勤儒墨之業，治進德之務，但共逍遙遨遊，以盡年月。其所營也，非榮則利，或飛蒼走黄於中原，或紈連盃觴以羹沸，或以羙女荒沉絲竹，或耽淪𦂶紈，或控絃以弊",
                    "zhushu": "一作“疲”。"
                },
                {
                    "paragraph": "筋骨，或慱奕以棄功夫，聞至道之言而如醉，覩道論而晝睡。有身不修，動之死地，不肯求問養生之法，自欲割削之，煎熬之，憔悴之，漉汔之。而有道者自寳秘其所知，無求於人，亦安肯強行語之乎？世人之常言，咸以長生若可得者。古之聖人之富貴者，已當得之，而無得之者，是無此道也。而不知古之富貴者，亦如今之富貴者耳，俱不信不求之，而皆以目前之所欲者為急，亦安能得之耶？假令不能决意，信命之可延，仙之可得，亦何惜於試之？試之小効，但使得二三百嵗，不猶愈於凡人之少夭乎？天下之事萬端，而道術尤難明於他事者也。何可以中才之心，而斷世間必無長生之道哉？若正以世人皆不信之，便謂為無，則世人之智者，又何太多乎？今若有識道意，而猶修求之者，詎必便是至愚，而皆不及世人耶？又或慮於求長生，儻其不得，恐人𥬇之，以為暗惑。若心所㫁，萬有一失，而天下果自有此不死之道者，不亦當復為得之者所𥬇乎？日月有所不能周照，人心安足孤信哉？抱朴子曰，按黃帝九𪔂神丹經曰，黃帝服之，遂以昇仙。又云，雖呼吸道引，及服草木之藥，可得延年，不免於死也。服神丹令人壽無窮已，與天地相畢，乘雲駕龍，上下太清。黃帝以傳玄子，戒之曰，此道至重，必以授賢，茍非其人，雖積玉如山，勿以此道告之也。受之者，以金人金魚投於東流水中以為約，唼血爲盟，無神仙之骨，亦不可得見此道也。合丹當於名山之中，無人之地，結伴不過三人，先齋百日，沐浴五香，致加精潔，勿近穢汙，及與俗人徃來，又不令不信道者知之，謗毁神藥，藥不成矣。成則可以舉家皆仙，不但一身耳。世人不合神丹，反信草木之藥。草木之藥，埋之即腐，煑之即爛，燒之即焦，不能自生，何能生人乎？九丹者，長生之要，非凡人所當見聞也。萬兆蠢蠢，唯知貪富貴而已，豈非行尸者乎？合時又當祭，祭自有圖法一卷也。",
                    "zhushu": "",
                    "type": 2
                },
                {
                    "paragraph": "第一之丹名曰丹華。當先作玄黄，用椎黄水、礬石水、",
                    "zhushu": "一本作“汞”。"
                },
                {
                    "paragraph": "戎鹽、鹵醎、礬石、牡礪、赤石脂、滑石、胡粉各數十斤，以爲六一泥，火之三十六日成，服之七日仙。又以玄膏丸此丹，置猛火上，湏臾成黄金。又以二百四十銖合水銀百斤火之，亦成黃金。金成者，藥成也。金不成，更封藥而火之，日數如前，無不成也。",
                    "zhushu": "",
                    "type": 2
                },
                {
                    "paragraph": "第二之丹名曰神丹，亦曰神符。服之百日仙也。行度水火，以此丹塗足下，步行水上，服之三刀圭，三尸九蟲皆即消壊，百病皆愈也。",
                    "zhushu": "",
                    "type": 2
                },
                {
                    "paragraph": "第三之丹名曰神丹。服一刀圭，百日仙也。以與六畜吞之，亦終不死，又能辟五兵。服百日，仙人玉女，山川鬼神，皆來侍之，見如人形。",
                    "zhushu": "",
                    "type": 2
                },
                {
                    "paragraph": "第四之丹名曰還丹。服一刀圭，百日仙也。朱鳥鳳凰，翔覆其上，玉女至傍。以一刀圭合水銀一斤火之，立成黄金。以此丹塗錢物用之，即日皆還。以此丹書凡人目上，百鬼走避。",
                    "zhushu": "",
                    "type": 2
                },
                {
                    "paragraph": "第五之丹名餌丹。服之三十日，仙也。鬼神來侍，玉女至前。",
                    "zhushu": "",
                    "type": 2
                },
                {
                    "paragraph": "第六之丹名鍊丹。服之十日，仙也。又以汞合火之，亦成黄金。",
                    "zhushu": "",
                    "type": 2
                },
                {
                    "paragraph": "第七之丹名柔丹。服一刀圭，百日仙也。以缺盆汁和服之，九十老翁，亦能有子。與金公合火之，即成黄金。",
                    "zhushu": "",
                    "type": 2
                },
                {
                    "paragraph": "第八之丹名伏丹。服之即日仙也。以此丹如棗核許持之，百鬼避之。以丹書門户上，萬邪衆精不敢前，又辟盗賊虎狼也。",
                    "zhushu": "",
                    "type": 2
                },
                {
                    "paragraph": "第九之丹名寒丹。服一刀圭，百日仙也。仙童仙女來侍，飛行輕舉，不用羽翼。凡此九丹，但得一丹便仙，不在悉作之，作之在人所好者耳。凡服九丹，欲昇天則去，欲且止人間亦任意，皆能出入無間，不可得之害矣。抱朴子曰：復有太清神丹，其法出於元君。元君者，老子之師也。太清觀天經有九篇，云其上三篇，不可教受；其中三篇，世無足傳，當沉之三泉之下。下三篇者，正是丹經，上中下凡三卷也。元君者，大神仙之人也，能調和隂陽，役使鬼神風雨，驂駕九龍十二白虎，天下衆仙皆𨽾焉。猶自言本亦學道服丹之所致也，非自然也，況凡人乎？其經曰：上士得道，昇為天官；中士得道，棲集崑崙；下士得道，長生世間。民愚不信，謂為虚言，從朝至暮，但作求死之事，了不求生，而天豈能強生之乎？凡人唯知羙食好衣，聲色冨貴而已，恣心盡欲，奄忽終歿之徒，慎無以神丹告之，令其𥬇道謗真。傳丹經不得其人，身必不吉。若有篤信者，可将合藥成以分之，莫輕以其方傳之也。知此道者，何用王侯？爲神丹既成，不但長生，又可以作黄金。金成，取百斤先設大祭，祭自有别法一卷，不與九𪔂祭同也。祭當别稱金，各檢署之。",
                    "zhushu": "",
                    "type": 2
                },
                {
                    "paragraph": "禮天二十斤，日月五斤，北斗八斤，太乙八斤，井五斤，竈五斤，河伯十二斤，社五斤。",
                    "zhushu": "",
                    "type": 2
                },
                {
                    "paragraph": "門戸閭鬼神清君合五斤，凡八十八斤。餘一十二斤，以好韋嚢盛之，良日於都市中市盛之時，嘿聲放棄之於多處，俓去無復顧。凡用百斤外，乃得息，恣用之耳。不先以金祀神，必被殃咎。又曰：長生之道，不在祭祀事鬼神也，不在道引與屈伸也。昇仙之要，在神丹也。知之不易，為之實難也。子能作之，可長存也。近代漢末新野隂君，合此太清丹得仙。其人本儒生，有才思，善著詩及丹經讃并序，述初學道隨師本末，列已所知識之得仙者四十餘人，甚分明也。作此太清丹，小為難合於九𪔂，然是白日昇天上之法也。合之當先作華池赤鹽艮雪玄白飛符三五神水，乃可起火耳。",
                    "zhushu": "",
                    "type": 2
                },
                {
                    "paragraph": "一轉之丹，服之三年得仙。",
                    "zhushu": "",
                    "type": 2
                },
                {
                    "paragraph": "二轉之丹，服之二年得仙。",
                    "zhushu": "",
                    "type": 2
                },
                {
                    "paragraph": "三轉之丹，服之一年得仙。",
                    "zhushu": "",
                    "type": 2
                },
                {
                    "paragraph": "四轉之丹，服之半年得仙。",
                    "zhushu": "",
                    "type": 2
                },
                {
                    "paragraph": "五轉之丹，服之百日得仙。",
                    "zhushu": "",
                    "type": 2
                },
                {
                    "paragraph": "六轉之丹，服之四十日得仙。",
                    "zhushu": "",
                    "type": 2
                },
                {
                    "paragraph": "七轉之丹，服之三十日得仙。",
                    "zhushu": "",
                    "type": 2
                },
                {
                    "paragraph": "八轉之丹，服之十日得仙。",
                    "zhushu": "",
                    "type": 2
                },
                {
                    "paragraph": "九轉之丹，服之三日得仙。",
                    "zhushu": "",
                    "type": 2
                },
                {
                    "paragraph": "若取九轉之丹，内神𪔂中，夏至之後，爆之𪔂𤍠，内朱兒一斤於盖下，伏伺之，候日精照之，湏臾翕然俱起，煌輝煌輝，神光五色，即化為還丹。取而服之一刀圭，即白日昇天。又九轉之丹者，封𡍼之於上釡中，糠火，先文後武。其一轉至九轉，遲速各有日數多少，以此知之耳。其轉數少，則用日多，其藥力不足，故服之用日多，得仙遲也。其轉數多，藥力成，故服之用日少，而得仙速也。又有九光丹，與九轉異法，大都相似耳。作之法，當以諸藥合火之，以轉五石。五石者，丹砂、雄黃、白礬、曾青、慈石也。一石輙五轉，而各成五色，五石而二十五色，各一兩，而異噐盛之。欲起死人，未滿三日者，取青丹一刀圭，和水以浴死人，又以一刀圭發其口内，死人立生也。欲致行厨，取黒丹和水，以塗左手，其所求如口所道，皆自至，可致天下萬物也。欲隱形及先知未然方來之事，及住年不老，服黄丹一刀圭，即便長生不老矣。及坐見千里之外，吉凶皆知，如在目前也。人生宿命，盛衰壽夭，富貴貧賤，皆知之也。其法俱在大清經中卷耳。抱朴子曰：其次有五靈丹經一卷，有五法也。用丹砂、雄黃、雌黄、石硫黃、曾青、礬石、磁石、戎鹽、太乙餘粮，亦用六一泥，及神室祭醮合之，三十六日成。又用五帝符，以五色書之，亦令人不死，但不及太清及九𪔂丹藥耳。又有岷山丹法，道士張盖蹹精思於岷山石室中，得此方也。其法鼓治黄銅，以作方諸，以承取月中水，以水銀覆之，致日精火其中，長服之不死。又取此丹，置雄黃銅燧中，覆以汞曝之，二十日，發而治之，以井華水服如小豆，百日，盲者皆能視之，百日，病者自愈，髪白還黒，齒落更生。又務成子丹法，用巴沙汞置八寸銅盤中，以𡈽爐盛炭，倚三偶塹以枝盤，以硫黃水灌之，常令如泥，百日服之不死。又羨門子丹法，以酒和丹一斤，用酒三升和，曝之四十日，服之一日，則三蟲百病立下；服之三年，仙道乃成，必有玉女二人來侍之，可役使致行厨。此丹可以厭百鬼，及四方死人殃注害人宅，及起𡈽功妨人者，懸以向之，則無患矣。又有立成丹，亦有九首，似九𪔂而不及也。其要一本更云，取雌黄雄黄燒下其中銅，鑄以爲噐，覆之三嵗，淳苦酒上百日，此噐皆生赤乳，長數分，或有五色琅玕，取埋而服之，亦令人長生。又可以和莵絲，莵絲是初生之根，其形似莵，掘取尅其血，以和此丹，服之立變化，在意所作也。又和以朱草，一服之，能乗虚而行云。朱草状似小棗，栽長三四尺，枝葉皆赤，莖如珊瑚，喜生名山巖石之下，刻之汁流如血，以玉及八石金銀投其中，立便可丸如泥，乆則成水，以金投之，名為玉醴，服之皆長生。又有取伏丹法云，天下諸水有名丹者，有南陽之丹水之屬也，其中皆有丹魚，常先夏至十日夜伺之，丹魚必浮於水側，赤光上照，赫然如火也，網而取之，可得之，得之雖多，勿盡取也。割其血𡍼足下，則可步行水上，長居淵中矣。又赤松子丹法，取千嵗蔂汗",
                    "zhushu": "一作汁。"
                },
                {
                    "paragraph": "及礬桃汁淹丹，著不津噐中練，宻盖其口，埋之入地三尺，百日，絞柠木赤實，取汁，和而服之，令人面目𩯭髮皆赤，長生也。昔中黄仙人有赤𩰄子者，豈非服此乎？又石先生丹法，取烏鷇之未生毛羽者，以真丹和牛肉以吞之，至長，其毛羽皆赤，乃煞之，隂乾百日，并毛羽搗，服一刀圭，百日得壽五百嵗。又康風子丹法，用羊烏鶴卵雀血，合少室天雄汁，和丹内鵠卵中漆之，内雲母水中，百日化為赤水，服一合，輙益壽十嵗，服一升千歲也。又崔文子丹法，内丹鶩腹中蒸之，服，令人延年，長服不死。又劉元丹法，以丹砂内玄水液中，百日紫色，握之不汙手，又和以雲母水，内管中漆之，投井中，百日化為赤水，服一合，得百嵗，乆服長生也。又樂子長丹法，以曾青鈆丹合汞及丹砂，著銅筩中，乾瓦白滑石封之，於白砂中蒸之，八十日，服如小豆，三年仙矣。",
                    "zhushu": "一本作“一年仙”。"
                },
                {
                    "paragraph": "又李文丹法，以白素褁丹，以竹汁煑之，名紅泉，乃浮湯上蒸之，合以玄水，服之一合，一年仙矣。又尹子丹法，以雲母水和丹，宻封，致金花池中，一年出，服一刀圭，盡一斤，得五百嵗。又太乙招魂魄丹法，所用五石，及封之以六一泥，皆似九丹也。長於起卒死三日以還者，折師内一丸，與硫黄丸，俱以水送之，令入喉即活，皆言見使者持節召之。又采女丹法，以兎血和丹與蜜蒸之，百日，服之如梧桐子者大一丸，日三，至百日，有神女二人來侍之，可役使。又稷丘子丹法，以清酒麻油百華醴龍膏和，封以六一泥，以糠火煴之，十日成。服如小豆一丸，盡劑，得夀五百嵗。又墨子丹法，用汞及五石液，於銅噐中火熬之，以䥫𠤎撓之，十日，還為丹，服之一刀圭，萬病去身，長服不死。又張子和丹法，用鈆汞曾青水合封之，蒸之於赤叅米中，八十日成。以棗膏和丸之，服如大豆，百日，壽五百嵗。又𦂶里丹法，先飛取五石玉塵，合以丹砂汞，内大銅噐中煑之，百日，五色，服之不死。以鈆百斤，以藥百刀圭，合火之成白銀，以雄黃水和之，而火之，百日成黃金。金或太剛者，以猪膏煑之，或太柔者，以白梅煑之。又玉桂丹法，以華池和丹，以曾青硫黃末覆之薦之，内筩中沙中，蒸之五十日，服之百日，玉女六甲六丁神女來侍之，可役使知天下之事也。又肘後丹法，以金華和丹，乾瓦封之，蒸八十日，取如小豆，置盤中，向日和之，其光上與日連，服如小豆，長生矣。以投丹陽銅中，火之成金。",
                    "zhushu": "又一法，以油汁和丹，服之百日長生。"
                },
                {
                    "paragraph": "又李公丹法，用真丹及五石之水各一升，和令如泥，釡中火之，三十六日出，和以石硫黄液，服之十年，與天地相畢。又劉生丹法，用白菊花汁地楮汁樗汁和丹，蒸之三十日，研合服之，一年，得五百嵗，老翁服更少不可識，少年服亦不老。又王君丹法，巴沙及汞，内雞子中，漆合之，令雞伏之三枚，以王相日服之，住年不老，小兒不可服，不復長矣。與新生雞犬服之，皆不復大，鳥獸皆亦如此驗。又陳生丹法，用白蜜和丹，内銅噐中封之，沉之井中，一朞，服之，經年不饑，盡一斤，夀百歳。又韓衆終丹法，漆蜜和丹煎之，服可延年乆視，立日中無影，過此已徃，尚數十法，不可俱論。抱朴子曰：金液太乙所服而仙者也，不减九丹矣，合之用古秤黄金一斤，并用玄明龍膏、太二旬、首中石、氷石、紫遊女、玄水液、金化石、丹砂，封之成水。真經云，金液入口，則其身皆金色。老子授之於元君，元君曰，此道至重，百世一出，藏之石室，合之，皆齋戒百日，不得與俗人相徃來，於名山之側，東流水上，别立精室，百日成，服一兩便仙。若未欲去世，且作地水仙之士者，但齋戒百日矣。若欲昇天，皆先㫁糓一年，乃服之也。若服半兩，則長生不死，萬害百毒，不能傷之，可以畜妻子，居官秩，在意所欲，無所禁也。若復欲昇天者，乃可齋戒，更服一兩，便飛仙矣。以金液為威喜巨勝之法，取金液及水銀一味，合煑之，三十日出，以黄上甌盛，以六一泥封，置猛火炊之，六十時，皆化為丹，服如小豆大，便仙。以此丹一刀圭粉，水銀一斤，即成銀。又取此丹一斤，置火上扇之，化為赤金而流，名曰丹金，以塗刀劍，辟兵萬里。以此丹金為盤椀，飲食其中，令人長生。以承日月得液，如方諸之得水也，飲之不死。以金液和黄𡈽，内六一泥甌中，猛火炊之，盡成黄金，中用也。復以火炊之，皆化為丹，服之如小豆，可以入名山大川，為地仙。以此丹一刀圭粉水銀立成銀，以銀一兩和鈆一斤，皆成銀。受金液經，投金人八兩於東流水中，飲血為誓，乃告口訣，不如本法，盗其方而作之，終不成也。凡人有至信者，可以藥與之，不可輕傳其書，必兩受其殃。天神鑒人甚近，人不知耳。抱朴子曰：九丹誠為仙藥之上法，然合作之，所用雜藥甚多。若四方清通者，市之可具。若九域分隔，則物不可得也。又當起火，晝夜數十日，伺候火力，不可令失其適，勤苦至難，故不及合金液之易也。合金液，唯金為難得耳。古秤金一斤，於今為二斤，率不過直三十許萬。其所用雜藥差易具，又不起火，但以置華池中，日數足，便成矣。都合可用四十萬，而得一劑，可足八仙人也。然其中稍少合者，其氣力不足以相化成，如醸數升米酒，必無成也。抱朴子曰：其次有餌黄金法，雖不及金液，亦逺不比他藥也。或以豕負革昉及酒鍊之，或以樗皮治之，或以荆酒磁石消之，或有可引為巾，或立令成水服之，或有禁忌，不及金液也。或以雄黃雌黃合餌之，可引之張之如皮，皆地仙法耳。銀及蚌中大珠，皆可化為水服之，然湏長服，不可供，故皆不及金液也。抱朴子曰：合此金液九丹，既當用錢，又宜入名山，絶人事，故能為之者少，且亦千萬人中，時當有人人得其經者，故謂作道書者，畧无説金丹者也。第一禁，勿令俗人之不信道者，謗訕評毁之，必不成也。鄭君言所以爾者，合此大藥皆當祭，祭則太一元君老君玄女皆來鑒省。作藥者若不絶跡幽僻之地，令俗間愚人得經過聞見之，則諸神便責作藥之者，不遵承經戒，致令惡人有謗毁之言，則不復佑𦔳人，而邪氣得進，藥不成也。必入名山之中，齋戒百日，不食五辛生魚，不與俗人相見，爾乃可作大藥。作藥湏成乃觧齋，不但初作時齋也。鄭君云，老君告之，言諸小小山，皆不可於其中作金液神丹也。凡小山皆无正神為主，多是木石之精，千嵗老物，血食之鬼。此軰皆邪炁，不念為人作福，但能作禍，善試道士。道士湏當以術辟身，及将從弟子，然或能壊人藥也。今之醫家，毎合好藥好膏，皆不欲令雞犬小兒婦人見之。若被諸物犯之，用便無驗。又染彩者惡，惡目者見之，皆失羙色，况神仙大藥乎？是以古之道士，合作神藥，必入名山，不止凡山之中，正為此也。又按仙經，可以精思合作仙藥者，有華山、泰山、霍山、恒山、嵩山、少室山、長山、太白山、終南山、女几山、地肺山、王屋山、抱犢山、安丘山、潜山、青城山、娥眉山、綏山、雲臺山、羅浮山、陽駕山、黄金山、鼈祖山、大小天台山、四望山、盖竹山、括蒼山，此皆是正神在其山中，其中或有地仙之人，上皆生芝草，可以避大兵大難，不但於中以合藥也。若有道者登之，則此山神必𦔳之為福，藥必成。若不得登此諸山者，海中大島嶼，若㑹稽之東翁洲、亶洲、紵嶼，及徐州之羊莒洲、㤗光洲、鬱洲，皆其次也。今中國名山不可得至，江東名山之可得住者，有霍山，在晋安；長山、太白，在東陽；四望山、大小天台山、盖竹山、括蒼山，並在㑹稽。抱朴子曰：余忝大臣之子孫，雖才不足以經國理物，然疇𩔗之好，進趍之業，而所知不能逺余者，多揮翮雲漢，耀景晨霄者矣。余所以絶慶吊於郷黨，棄當世之榮華者，必欲逺登名山，成所著子書，次則合神藥，䂓長生故也。俗人莫不恠余之委桑梓，背清塗，而躬耕林藪，手足胼胝，謂余有狂惑之疾也。然道與世事不並興，若不廢人間之務，何得修如此之志乎？見之誠了，執之必定者，亦何憚於毁譽，豈移於勸沮哉？聊書其心，示将來之同志尚者云。後有斷金之徒，所捐棄者，亦與余之不異也。小神丹方，用真丹三斤，白蜜六斤攪合，日暴煎之，令可丸。旦服如麻子許十丸，未一年，髮白者黒，齒落者生，身體潤澤長肌，服之不老，老翁成年少，長生不死矣。小丹法，丹一斤，擣篩，淳苦酒三斤，漆二斤，凡三物合，令相得，㣲火上煎，令可丸，服如麻子三丸，𠕅服三十日，腹中百病愈，三尸去；服之百日，肌骨强堅；千日，司命削去死籍，與天地相畢，日月相望，形易容變无常，日中无影，乃别有光也。小餌黄金法，鍊金内清酒中，約二百過，出入即沸矣。握之出指間，令如泥。若不沸，及掘之不出指間，即削之，内清酒中無數也。成，服之如彈丸一枚，亦可二丸，分為小丸，服之三十日，无寒温，神人玉女事之。銀亦可餌之，與金同法。服此二物，能居名山石室中者，一年即輕舉矣。止人間服亦地仙，勿妄傳也。兩儀子餌消黄金法，猪負革脂三斤，淳苦酒一升，取黄金五兩，置噐中煎之𡈽爐，以金置脂中，百入百出，苦酒亦爾。湌一斤，壽蔽天地；湌半斤，夀二千嵗；五兩金，千二百嵗。无多少，便可餌之。當以王相日作，服之神良。勿傳示人，示人令藥不成不神。欲去，當服丹砂也。",
                    "zhushu": ""
                }
            ]
        },
        {
            "name": "至理内篇第五",
            "paragraphs": [
                {
                    "paragraph": "至理内篇第五",
                    "zhushu": "",
                    "type": 1
                },
                {
                    "paragraph": "抱朴子曰：“㣲妙難識，疑惑者衆，吾聦明豈能過人哉？適偶有所偏觧，猶鶴知夜半，燕知戊巳，而未必達於他事也。亦有以校驗，知長生之可得，仙人之無種耳。夫道之妙者，不可盡書，而其近者，又不足可説。昔庚桑胼胘，文字𨤲顔，勤苦彌乆，及受大訣，諒有以也。夫圓首含氣，孰不樂生而畏死哉？然榮華勢利誘其意，素顔玉膚惑其目，清啇流徵亂其耳，愛惡利害攪其神，功名聲譽束其體，此皆不召而自来，不學而已成。自非受命應仙，窮理獨見，識變通於常事之外，運清鑒於玄漠之域，寤身名之親踈，悼過隙之電速者，豈能棄交修賖，抑遺嗜好，割目下之近欲，修難成之逺功哉？夫有因無而生焉，形湏神而立焉。有者無之宫也，形者神之宅也。故譬之於堤，堤壊則水不㽜矣。方之於燭，燭麋則火不居矣。身勞則神散，氣竭則命終。根竭枝繁，則青青去木矣；氣疲欲勝，則精靈離身矣。夫逝者無反期，既朽無生理，達道之士，良所悲矣。輕璧重隂，豈不有以哉！故山林養性之家，遺俗得意之徒，比崇髙於贅疣，方萬物乎蟬翼，豈茍為大言而強簿世事哉！誠其所見者了，故棄之如忘耳。是以遐棲幽遁，韜鱗掩藻，遏欲視之目，遣損明之色，杜思音之耳，逺亂聴之聲。滌除玄覽，守雌抱一，專氣致柔，鎮以恬素。遣歡戚之邪情，外得失之榮辱，割厚生之腊毒，謐多言於樞機。反𦗟而後所聞徹，内視而後見無朕。養靈根於冥鈞，除誘慕於接物，削斥淺務，御以愉模，為乎無為，以全天理爾。乃㕮吸寳華，浴神太清，外除五曜，内守九精。堅玉鑰於命門，結北極於黃庭，引三景於明堂，飛元始以鍊形，采靈液於金梁，長駈白而㽜青，凝澄泉於丹田，引沉珠於五城，瑤𪔂俯㸑，藻禽仰鳴，瑰華擢頴，天鹿吐瓊，懐重規於絳宫，潛九光於洞𡨋，雲蒼鬱而連天，長谷湛而交經，履躡乾兊，召呼六丁，坐卧紫房，咀吸金英，曄曄秋芝，朱華翠莖，皛皛珍膏，溶溢霄零，治飢止渇，百痾不萌，逍遥戊巳，燕和飲平，拘魂制魄，骨填體輕，故能䇿風雲以騰虚，並混輿而永生也。然梁塵之盈尺，非可求之漏刻，山霤洞徹，非可致之於造次也。患於聞之者不信，信之者不爲，爲之者不終耳。夫得之者甚希而隱，不成者至多而顯。世人不能知其𨼆者，而但見其顯者，故謂天下果無其仙道也。”抱朴子曰：“防堅則水無漉棄之費，脂多則火無寢𦡱之患，龍泉以靡割常利，斤斧以日用速弊，隱雪以違暖經夏，藏氷以居深過暑，單帛以褁鏡不灼，凡卉以偏覆越冬。泥壌易消者也，而陶之爲瓦，則與二儀齊其乆焉。柞栁速朽者也，燔之為炭，則可億載而不敗焉。轅豚以優稸晚卒，良馬以陟峻早斃，寒蟲以適己倍夀，南林以處温長茂，接煞氣則彫瘁於凝霜，值陽和則鬱藹而條秀。物𩔗一也，而榮枯異功，豈有秋收之常限，冬藏之定例哉？而人之受命，死生之期，未若草木之於寒天也。而延養之理，補救之方，非徒温煖之爲淺益也。乆視之効，何為不然？而世人守近習隘，以仙道為虚誕，謂黄老為妄言，不亦惜哉？夫愚人乃不肯信湯藥鍼艾，况深於此者乎？皆曰，喻跗扁鵲和緩倉公之流，必能治病，何不勿死？又云，富貴之家，豈乏醫術，而更不夀，是命有自然也。乃責如此之人，令信神仙，是使牛縁木，馬逐鳥也。”抱朴子曰：“召魂小丹，三使之丸，及五英八石小小之藥，或立消堅氷，或入水自浮，能斷絶鬼神，禳却虎豹，破積聚於腑臟，殱二豎於膏肓，起猝死於委尸，返驚魂於既逝。夫此皆凡藥也，猶能令已死者復生，則彼上藥也，何為不能令生者不死乎？越人救虢太子於既殞，胡巫活絶氣之蘇武，淳于能觧顱以理腦，元化能刳腹以澣胃，文摯衍期以瘳危困，仲景穿胸以納赤餅。此醫家之薄伎，猶能若是，豈况神仙之道，何所不為？夫人所以死者，損也，老者，百病所害也，毒惡所中也，邪氣所傷也，風冷所犯也。今道引行氣，還精補腦，食飲有度，興居有節，将服藥物，思神守一，柱天禁戒，帶佩符印，傷生之徒，一切逺之，如此則通，可以免此六害。今醫家通明腎氣之丸，内補五絡之散，骨填苟𣏌之煎，黄蓍建中之湯，将服之者，皆致肥丁。漆葉青蓁，凡弊之草，樊阿服之，得壽二百嵗，而耳目聦明，猶能持鍼以治病。此近代之實事，良史所記注者也。又云，有呉普者，從華佗受五禽之戯，以代導引，猶得百餘歲。此皆藥術之至淺，尚能如此，况於用其妙者耶？今語俗人云，理中四順，可以救霍亂，欵冬、紫苑，可以治欬逆，萑蘆、貫衆之煞九蟲，當歸、芍藥之止絞痛，秦膠、獨活之除八風，菖蒲、乾薑之止痺濕，莵絲、蓯蓉之補虚乏，甘遂、葶歴之逐痰癖，括樓、黄連之愈消渴，薺苨、甘草之觧百毒，蘆如、益𤍠之護衆創，麻黄、大青之主傷寒。俗人猶為不然也，寧煞生請福，分蓍問祟，不肯信良醫之攻疾病，及用巫史之紛若，况乎告之以金丹可以度世，芝英可以延年哉！昔㽜侯張良，吐出竒䇿，一代無有，智慮所及，非淺近人也，而猶謂不死可得者也。其聦明智用，非皆不逮世人，而曰吾将棄人間之事，以從赤松遊耳。遂修道引，絶穀一年，規輕舉之道，坐吕后逼蹴，從求安太子之計，良不得已，為書致四皓之䇿，果如其言，吕后德之，而逼令強食之，故令其道不成耳。按孔安國祕記云，良得黃石公不死之法，不但兵法而已。又云，良本師四皓，甪里先生、𦂶里季之徒，皆仙人也，良悉從受其神方，雖為吕后所強飲食，尋復修行仙道，宻自度世，但世人不知，故云其死耳。如孔安國之言，則良為得仙也。又漢丞相張蒼，偶得小術，吮婦人乳汁，得一百八十嵗。此盖道之薄者，而蒼為之，猶得中壽之三倍，況於備術，行諸祕妙，何為不得長生乎？此事見於漢書，非空言也。”抱朴子曰：“服藥雖為長生之本，若能兼行氣者，其益甚速。若不能得藥，但行氣而盡其理者，亦得數百嵗。然又冝知房中之術，所以爾者，不知隂陽之術，屢為勞損，則行無難得力也。夫人在氣中，氣在人中，自天地至于萬物，無不湏氣以生者也。善行氣者，内以養身，外以却惡，然百姓日用而不知焉。呉越有禁呪之法，甚有明獻，多炁耳。知之者可以入大疫之中，與病人同床而已不染。又以群從行數十人，皆使無所畏，此是氣可以禳天災也。或有邪魅山精，侵犯人家，以瓦石擲人，以火燒人屋舎，或形現徃來，或但聞其聲音言語，而善禁者以氣禁之，皆即絶，此是氣可以禁鬼神也。入山林多溪毒蝮虵之地，凡人暫經過，無不中傷，而善禁者以氣禁之，能辟方數十里上，伴侣皆使无為害者。又能禁虎豹及虵蜂，皆悉令伏不能起。以炁禁金瘡，血即登止，又能續骨連筋。以炁禁白刃，則可蹈之不傷，剌之不入。若人爲虵虺所中，以炁禁之則立愈。近世左慈趙明等，以炁禁水，水為之逆流一二丈。又於茅屋上然火煑食，食之，而茅屋不焦。又以大釘釘柱，入七八寸，以炁吹之，釘即涌射而出。又以炁禁沸湯，以百許錢投中，令一人手探摝取錢，而手不灼爛損。禁水著中庭露之，大寒不氷。又能禁一里中炊者，盡不得蒸熟。又禁犬令不得吠。昔呉遣賀将軍討山賊，賊中有善禁者，毎當交戰，官軍刀劍皆不得拔，弓弩射矢皆還向，輙致不利。賀将軍長智有才思，乃曰：吾聞金有刃者可禁，蟲有毒者可禁，其無刃之物，無毒之蟲，則不可禁。彼能禁吾兵者，必不能禁無刃物矣。乃多作勁木白棒，選異力精卒五千人為先登，盡捉棓。彼山賊恃其善禁者，了不能備。於是官軍以白棒擊之，大破彼賊，禁者果不復行，所打煞者乃有萬計。夫炁出於形，用之其効至此，何疑不可絶穀治病，延年養性乎？仲長公理者，才達之士也，著昌言，亦論行炁可以不飢不病，云吾始者未之信也，至於為之者，盡乃然矣。養性之方，若此至約，而吾未之能也，豈不以心馳於世務，思𨦣於人事哉？他人之不能者，又必與吾同此疾也。昔有明師，知不死之道者，燕君使人學之，不捷而師死，燕君怒其使者，将加誅焉。諫者曰：夫所憂者莫過乎死，所重者莫急乎生，彼自䘮其生，亦安能令吾君不死也？君乃不誅。其諫辭則此為良說矣。使彼有不死之方，若吾所聞行炁之法，則彼説師之死者，未必不知道也，直不能棄世事而為之，故雖知之而無益耳，非無不死之法者也。又云，河南宻縣有卜成者，學道經乆，乃與家人辭去，其始步稍髙，遂入雲中不復見。此所謂舉形輕飛，白日昇天，仙之上者也。陳元方韓元長，皆頴川之髙士也，與宻相近，二君所以信天下之有仙者，盖各以其父祖及見卜成者成仙昇天故也。此則又有仙之一證也。”",
                    "zhushu": ""
                }
            ]
        },
        {
            "name": "㣲㫖内篇第六",
            "paragraphs": [
                {
                    "paragraph": "㣲㫖内篇第六",
                    "zhushu": "",
                    "type": 1
                },
                {
                    "paragraph": "抱朴子曰：“余聞歸同契合者，則不言而信著；途殊别務者，雖忠告而見疑。夫㝷常咫尺之近理，人聞取舎之細事，沉浮過於金羽，皂白分於粉墨，而抱惑之士，猶多不辨焉。豈况説之以世道之外，示之以至㣲之㫖，大而𥬇之，其來乆矣，豈獨今哉？夫明之所及，雖玄隂幽夜之地，豪𨤲芒髪之物，不以爲難焉。茍所不逮者，雖日月麗天之炤灼，嵩岱干雲之峻峭，猶不能察焉。黄老玄聖，深識獨見，開秘文於名山，受仙經於神人，蹶埃塵以遺累，凌大遐以髙躋，金石不能與之濟堅，龜鶴不足與之等壽，念有志於将來，愍信者之無文，𡸁以方法，炳然著明，小修則小得，大為則大驗。然而淺見之徒，區區所守，甘於荼蓼，而不識𥹋蜜，酣於醨酪，而不賞醇醪，知好生而不知有養生之道，知畏死而不信有不死之法，知飲食過度之速疾病，而不能節肥甘於其口也。知極情恣欲之致枯損，而不知割懐於所欲也。余雖言神仙之可得，安能令其信乎？”或人難曰：“子體無參午達理，竒毛通骨，年非安期彭祖多歴之夀，目不接見神仙，耳獨不聞異説，何以知長生之可獲，養性之有徵哉？若覺玄妙於心得，運逸鑒於獨見，所未敢許也。夫衣無蔽膚之具，資無謀夕之儲，而髙談陶朱之術，自同猗頓之䇿，取譏論者，其理必也。抱痼疾而言精和鵲之伎，屡奔北而稱究孫呉之筭，人不信者，以無効也。”余答曰：“夫寸鮹汎迹濫水之中，則謂天下無四海之廣也；芒蝎宛轉果核之内，則謂八極之界盡於兹也。雖告之以無涯之浩汗，語之以宇宙之恢闊，以為空言，必不肯信也。若令吾眼有方瞳，耳長出頂，亦将控飛龍而駕慶雲，凌流電而造倒景，子又将安得而詰我？設令見我，又将呼為天神地祗異𩔗之人，豈謂我為學之所致哉？姑聊以先覺，挽引同志，豈強令吾子之徒皆信之哉？若令家戸有仙人，屬目比肩，吾子雖蔽，亦将不疑。但彼人之道成，則蹈青霄而逰紫極，自非通靈，莫之見聞，吾子必為無耳。世人信其臆斷，伏其短見，自非所度，事無差錯，習乎所致，恠乎所希，提耳指掌，終於不悟，其來尚矣，豈獨今哉？”或曰：“屡承嘉談，足以不疑於有仙矣，但更自嫌於不能為耳。敢問更有要道，可得單行者否？”抱朴子曰：“凡學道當階淺以涉深，由難以及易，志誠堅果，無所不濟，疑則無功，非一事也。夫根荄不洞地，而求柯條干雲，淵源不泓窈，而求湯流萬里者，未之有也。是故非積善隂德，不足以感神明；非誠心欵契，不足以結師友；非功勞不足以論大試。又未遇而求要道，未可得也。九丹金液，最是仙主，然事大費重，不可卒辦也。寳精愛炁，最其急也。并将服小藥以延年命，學近術以辟邪惡，乃可漸階精㣲矣。”或曰：“方術繁多，誠難精備，除置金丹，其餘可修，何者為善？”抱朴子曰：“若未得其至要之大者，則其小者不可不廣知也。盖籍衆術之共成長生也，大而諭之，猶世主治國焉，文武禮律，無一不可也。小而諭之，猶工匠之為車焉，轅輞軸轄，莫或應虧也。所為術者，内修形神，使延年愈疾，外攘邪惡，使禍害不干。比之琴瑟，不可以子絃求五音也；方之甲胄，不可以一扎待鋒刃也。何者，五音合用不可闕，而鋒刃所集不可少也。凡養生者，欲令多聞而體要，博見而善擇，偏修一事，不足必頼也。又患好生之徒，各仗其所長，知玄素之術者，則曰唯房中之術，可以度世矣；明吐納之道者，則曰唯行氣可以延年矣；知屈伸之法者，則曰唯導引可以難老矣。知草木之方者，則曰唯藥餌可以無窮矣。學道之不成就，由乎偏枯之若此也。淺見之家，偶知一事，便言已足。而不識真者，雖得善方，猶更求無已，以消工棄日，而所施用，意無一定，此皆兩有所失者也。或本性戅鈍，所知殊尚淺近，便強入名山，履冐毒螫，屡被中傷，耻復求還。或為虎狼所食，或為魍魎所殺，或餓而無絶穀之方，寒而無自温之法，死於崖谷，不亦愚哉！夫務學不如擇師，師所聞素狹，又情不盡以教之，因告云：為道不在多也。夫爲道不在多，自為己有，金丹至要，可不用餘耳。然此事知之者甚希，寧可虚待不必之大事，而不修交益之小術乎？譬猶作家，云不事用他物者，盖謂有金銀珠玉在乎掌握懐抱之中，足以供累世之費者耳。茍其無此，何可不廣播百穀，多儲果䟽乎？是以斷穀辟兵，猒劾鬼魅，禁禦百毒，治救衆疾，入山則使猛獸不犯，渉水則令蛟龍不害，經瘟疫則不畏，遇急難則𨼆形，此皆小事，而不可不知，况過此者，何可不聞乎？”或曰：“敢問欲修長生之道，何所禁忌？”抱朴子曰：“禁忌之至急，在不傷不損而已。按易内戒及赤松子經及河圖記命符皆云，天地有司過之神，隨人所犯輕重，以奪其筭。筭减則人貧耗疾病，屢逢憂患，筭盡則人死。諸應奪筭者，有數百事，不可具論。又言身中有三尸，三尸之為物，雖無形而實魄靈鬼神之屬也。欲使人早死，此尸當得作鬼，自放縱遊行，饗人祭酹。是以毎到庚申之日，輙上天白司命，道人所為過失。又月晦之夜，竈神亦上天白人罪狀。大者奪紀，紀者，三百日也；小者奪筭，筭者，三日也。",
                    "zhushu": "或作一日。"
                },
                {
                    "paragraph": "吾亦未能審此事之有無也。然天道邈逺，鬼神難明，趙簡子秦穆王皆親受金䇿於上帝，有𡈽地之明徵。山川草木，井竈洿池，猶皆有精氣及人身中，況天地為物之至大者，於理當有精神，有神則宜賞善而罰惡，但其體大而網踈，不必機發而饗應耳。然覽諸道戒，無不云欲求長生者，必欲積善立功，慈心於物，恕己及人，仁逮昆蟲，樂人之吉，愍人之苦，賙人之急，救人之窮，手不傷生，口不勸禍，見人之得，如己之得，見人之失，如己之失，不自貴，不自譽，不嫉妬勝己，不侫諂隂賊，如此乃為有德，受福于天，所作必成，求仙可冀也。若乃憎善好煞，口是心非，背向異辭，反戾直正，虐害其下，欺㒺其上，叛其所事，受恩不感，弄法受賂，縱曲枉直，廢公為𥝠，刑加無辜，破人之家，收人之寳，害人之身，取人之位，侵克賢者，誅戮降伏，謗訕仙聖，傷殘道士，彈射飛鳥，刳胎破卵，春夏燎臘，罵詈神靈，教人爲惡，蔽人之善，危人自安，佻人自功，壊人佳事，奪人所愛，離人骨肉，辱人求勝，取人長錢，還人短陌，决放水火，以術害人，迫脇尫弱，以惡易好，強取強求，擄掠致富，不公不平，淫佚傾斜，凌孤暴寡，捨遺取施，欺紿誑詐，好説人𥝠，持人短長，牽天援地，詋詛求直，假借不還，換貸不償，求欲無已，憎拒忠信，不順上命，不敬所師，笑人作善，敗人苗稼，損人噐物，以窮人用，以不清潔飲飼他人，輕秤小斗，狹幅短度，以偽雜真，採取姦利，誘人取物，越井跨竈，晦歌朔哭。凡有一事，輙是一罪，隨事輕重，司命奪其等紀，筭盡則死。但有惡心而無惡迹者奪筭，若惡事而損於人者，若筭紀未盡而自死者，皆殃及子孫也。諸横奪人財物者，或計其妻子家口以當填之，以致死䘮，但不即至耳。其惡行若不足以煞其家人者，乆乆終遭水火刼盗，及行求遺噐物。若遇縣官疾病，自營醫藥，烹牲祭祀，所用之費，要當令足以盡其所取之直也。故道家言枉煞人者，是以兵刃而更相煞。其取非義之財，不避怨恨，譬若以漏脯救飢，鴆酒觧渴，非不暫飽，而死亦及之矣。其有曾行諸惡事，後自改悔者，若曾枉煞人，則當思救濟應死之人以觧之。若妄取人財物，則當思施與貧困以觧之；若以罪加人，則當思薦達賢人以觧之。皆一倍於所為，則可便受吉利，轉禍為福之道也。能盡不犯之，則必延年益壽，學道速成也。夫天髙而聽卑，物無不鑒，行善不怠，必得吉報。羊公積徳布施，詣乎皓首，乃受天墜之金。蔡順至孝，感神應之。郭巨煞子為親，而獲鐵劵之重賜。然善事難為，惡事易作，而愚人復以項託、伯牛軰，謂天地之不能辨臧否，而不知彼有外名者，未必有内行，有揚譽者，不能觧隂罪。若以薺菱之生死，而疑隂陽之大氣，亦不足以致遠也。盖上士所以宻勿而僅免，凡庸所以不得其欲矣。”或曰：“道徳未成，又未得絶跡名山，而世不同古，盗賊甚多，将何以却朝夕之患，防無妄之災乎？”抱朴子曰：“常以執日，取六癸上𡈽，以和百葉薫草，以泥門戸方一尺，則盗賊不來。亦可取市南門𡈽，及嵗破𡈽，月建𡈽，合和為人，以著朱鳥地，亦壓盗也。有急則入生地而止，無患也。天下有生地，一州有生地，一郡有生地，一縣有生地，一郷有生地，一里有生地，一宅有生地，一房有生地。”或曰：“一房有生地，不亦逼乎？”抱朴子曰：“經云，大急之極，𨼆於車軾。如此，一車之中，亦有生地，亦有死地，况一房乎？”或曰：“竊聞求生之道，當知二山，不審此山為何所在，願𡸁告悟，以祛其惑。”抱朴子曰：“有之，非華霍也，非嵩岱也。夫太元之山，難知易求，不天不地，不沉不浮，絶險緬邈，㠑嵬崎嶇，和氣絪緼，神意並逰，玉井泓邃，灌溉匪休，百二十官，曹府相由，離坎列位，玄芝萬株，絳𣗳特生，其寳皆殊，金玉嵯峨，醴泉出隅，還年之士，挹其清流，子能修之，松喬可儔，此一山也。長谷之山，杳杳巍巍，玄氣飄飄，玉液霏霏，金池紫房，在乎其隈，愚人妄徃，至皆死歸，有道之士，登之不衰，採服黄精，以致天飛，此二山也。皆古賢之所祕，子精思之。”或曰：“願聞真人守身鍊形之術。”抱朴子曰：“深哉問也！夫始青之下月與日，兩半同昇合或一，出彼玉池入金室，大如彈丸黃如橘，中有嘉味甘如蜜，子能得之謹勿失，既徃不追身将滅，純白之氣至㣲宻，昇于幽闗三曲折，中丹煌煌獨無疋，立之命門形不卒，淵乎妙矣難𦤺詰。此先師之口訣，知之者不畏萬鬼五兵也。”或曰：“聞房中之事，能盡其道者，可單行致神仙，并可以移災觧罪，轉禍為福，居官髙遷，商賈倍利，信乎？”抱朴子曰：“此皆巫書妖妄過差之言，由於好事增加潤色，至令失實。或亦姦偽，造作虚妄，以欺誑世人，藏𨼆端緒，以求奉事，招集弟子，以規世利耳。夫隂陽之術，髙可以治小疾，次可以免虚耗而已。其理自有極，安能致神仙，及却禍致福乎？人不可以隂陽不交，坐致疾患。若乃縱情恣欲，不能節宣，則伐年命。善其術者，則能却走馬以補腦，還隂丹以朱腸，采玉液於金池，引三五於華梁，令人老有羙色，終其所稟之天年。而俗人聞黃帝以千二百女昇天，便謂黃帝單以此事致長生，而不知黃帝於荆山之下，𪔂湖之上，飛九丹成，乃乗龍登天也。黃帝自可有千二百女耳，而非單行之所由也。凡服藥千種，三牲之養，而不知房中之術，亦無所益也。是以古人恐人輕恣情性，故羙為之説，亦不可盡信也。玄素諭之水火，水火煞人，而又生人，在於能用與不能耳。大都其要法，御女多多益善，如不知其道而用之，一兩人足以速死爾。彭祖之法，最其要者，其他經多煩勞難行，而其為益不必如其書，人少有能為之者。口訣亦有數千言耳，不知之者，雖服百藥，猶不能得長生也。”",
                    "zhushu": ""
                }
            ]
        },
        {
            "name": "塞難内篇第七",
            "paragraphs": [
                {
                    "paragraph": "塞難内篇第七",
                    "zhushu": "",
                    "type": 1
                },
                {
                    "paragraph": "或曰：“皇穹至神，賦命宜均，何爲使喬松凡人，受不死之壽，而周孔大聖，無乆視之祚哉？”抱朴子曰：“命之脩短，實由所值，受氣結胎，各有星宿。天道無為，任物自然，無親無踈，無彼無此也。命屬生星，則其人必好仙道。好仙道者，求之亦必得也。命屬死星，則其人亦不信仙道，則亦不自修其事也。所樂善否，判於所稟，移易予奪，非天所能。譬猶金石之銷於爐冶，瓦噐之甄於陶竈，雖由之以成形，而銅鐵之利鈍，罌甕之邪正，適遇所遭，非復爐竈之事也。”或人難曰：“良工所作，皆由其手，天之神明，何所不為？而云人生各有所值，非彼昊蒼所能匠成，愚甚惑焉，未之敢許也。”抱朴子答曰：“渾茫剖判，清濁以陳，或昇而動，或降而静，彼天地猶不知所以然也。萬物感氣，並亦自然，與彼天地，各爲一物，但成有先後，體有巨細耳。有天地之大，故覺萬物之小。萬物之小，故覺天地之大。且夫腹背雖包圍五臓，而五臓非腹背之所作也。肌膚雖纒裏血氣，而血氣非肌膚之所造也。天地雖舎囊萬物，而萬物非天地之所為也。譬猶草木之因山林以萌秀，而山陵非有事焉。魚鱉託水澤以産育，而水澤非有為焉。俗人見天地之大也，以萬物之小也，因曰天地為萬物之父母，萬物為天地之子孫。夫蝨生於我，豈我之所作？故蝨非我不生，而我非蝨之父母，蝨非我之子孫。蠛蠓之育於醯醋，芝檽之産於木石，蛣𧌑之滋於汚淤，翠蘿之秀於松枝，非彼四物所創匠也。萬物盈乎天地之間，豈有異乎斯哉？天有日月寒暑，人有聸視呼吸。以逺况近，以此推彼，人不能自知其體老少痛痒之何故，則彼天亦不能自知其體盈縮災祥之所以。人不能使耳目常聦明，榮衛不輟閱，則天亦不能使日月不薄蝕，四時不失序。由兹論之，夭壽之事，果不在天地，仙與不仙，决非所值也。夫生我者父也，娠我者母也，猶不能令我形噐必中適，姿容必妖麗，性理必平和，智慧必髙逺，多致我氣力，延我年命。而或矬陋尫弱，或且黒且𨢄，或聾盲頑嚚，或枝離劬蹇，所得非所欲也，所欲非所得也，况乎天地遼闊者哉？父母猶復其逺者也，我自有身，不能使之永壮而不老，常健而不疾，喜怒不失冝，謀慮無悔吝。故受氣流形者，父母也，受而有之者，我身也。其餘則莫有親宻乎此者也，莫有制御乎此者也。二者已不能有損益於我矣，天地亦安得與知之乎？必若人物皆天地所作，則冝皆好而無惡，悉成而無敗，衆生無不遂之𩔗，而項揚無春彫之悲矣。子以天不能使孔孟有度世之祚，益知所稟之有自然，非天地所剖分也。聖之為德，德之至也。天若能以至德與之，而使之所知不全，功業不建，位不覇王，壽不盈百，此非天有為之驗也。聖人之死，非天所殺，則聖人之生，非天所挺也。賢不必壽，愚不必夭，善無近福，惡無近禍，生無定年，死無常分。盛德哲人，秀而不實。竇公庸夫，年㡬二百，伯牛廢疾，子夏䘮明，盗跖窮凶而白首，荘蹻極惡而黃髪。天之無為，於此明矣。”或曰：“仲尼稱自古皆有死，老氏曰神仙之可學。夫聖人之言，信而有徵，道家所説，誕而難用。”抱朴子曰：“仲尼，儒者之聖也。老子，得道之聖也。儒教近而易見，故宗之者衆焉。道意逺而難識，故達之者寡焉。道者，萬殊之源也。儒者，大淳之流也。三皇以徃，道治也。帝王以來，儒教也。談者咸知髙世之敦朴，而薄季俗之澆散，何獨重仲尼而輕老氏乎？是玩華藻於木末，而不識所生之有本也。何異乎貴明珠而賤淵潭，愛和璧而惡荆山？不知淵潭者，明珠之所自出，荆山者，和璧之所由生也。且夫養性者，道之餘也。澄藥者，儒之末也。所以貴儒者，以其移風易俗，不唯揖譲與盤旋也。所以尊道者，以其不言而化行，匪獨飬生之一事也。若儒道果有先後，則仲尼未可專信，而老氏未可孤用。仲尼既敬問伯陽，願比老彭，又自以知魚鳥而不識龍，喻老氏於龍，蓋其心服之辭，非空言也。與顔囬所言，聸之在前，忽然在後，鑚之彌堅，仰之彌髙，無以異也。”或曰：“仲尼親見老氏，而不從學道，何也？”抱朴子曰：“以此觀之，益明所稟有自然之命，所尚有不易之性也。仲尼知老氏玄妙貴異，而不能揖酌清虚，本源大宗，出乎無形之外，入乎至道之内，其所諮受，止於民間之事而已，安能請求仙法耶？忖其用心汲汲，專於教化，不存乎方術也。仲尼雖聖於世事，而非能沉静玄黙，守無為者也。故老子戒之曰：良賈深藏若虚，君子盛德若愚。去子之驕氣與多慾，態色與淫志，是無益於子之身。此足以知仲尼不免於俗情，非學仙之人也。夫恓恓遑遑，務在匡時，仰悲鳯鳴，俯歎匏𤓰，沽之恐不售，忼慨思執鞭，亦何肯捨經世之功業，而修養生之迂闊哉？”或曰：“儒道之業，孰為難易？”抱朴子答曰：“儒者，易中之難也。道者，難中之易也。夫棄交遊，委妻子，謝榮名，損利禄，割粲爛於其目，抑鏗鏘於其耳，恬愉靜退，獨善守己，謗來不戚，譽至不喜，覩貴不欲，居賤不耻，此道家之難也。出無慶弔之望，入無聸視之責，不勞神於七經，不運思於律歴，意不為推歩之苦，心不為藝文之役，衆煩既損，和氣自益，無為無慮，不怵不惕，此道家之易也。所謂難中之易矣。夫儒者所修，皆憲章成事，出處有則，語嘿隨時，師則比屋而可封，書則因觧注以釋疑，此儒者之易也。鈎深致逺，錯綜典墳，該河洛之籍籍，博百氏之云云，德行積於𢖍巷，志貞盡於事君，仰馳神於𡸁象，俯運思於風雲，一事不知，則所為不通，片言不正，則褒貶不分，舉趾為世人之所則，動脣為天下所傳，此儒家之難也，所為易中之難矣。篤論二者，儒業多難，道家約易，吾以患其難矣，将舎而從其易焉。世之譏吾者，則比肩皆是也，可與得意者，則未見其人也。若同志之人，必存乎将來，則吾亦未謂之為希矣。”或曰：“余閱見知名之髙人，洽聞之碩儒，果以窮理盡性，研覈有無者多矣，未有言年之可延，仙之可得者也。先生明不能並日月，思不能出萬夫，而據長生之道，未之敢信也。”抱朴子曰：“吾庸夫近才，見淺聞寡，豈敢自許以拔群獨識，皆勝世人乎？顧曾以顯而求諸乎𨼆，以易而得之乎難，校其小驗，則知其大効，覩其已然，則明其未試耳。且夫世之不信天地之有仙者，又未肯規也。率有經俗之才，當塗之伎，涉覽篇籍𦔳教之書，以料人理之近易，辨凡猥之所惑，則謂衆之所疑，我獨能斷之，機兆之未朕，我能先覺之，是我與萬物之情，無不盡矣，幽翳冥昧，無不得也。我謂無仙，仙必無矣，自來如此其堅固也。吾毎見俗儒碌碌守株之不信至事者，皆病於頗有聦明，而偏枯拘繫，以小黠自累，不肯為純，在乎極暗，而了不别菽麥者也。夫以管窺之狹見，而孤塞其聦明之所不及，是何異以一御之綆，汲百仞之深，不覺所用之短，而云井之無水也。俗有聞猛風烈火之聲，而謂天之冬雷，見遊雲西行，而謂月之東馳。人或告之，而終不悟信，此信己之多者也。夫聽聲者，莫不信我之耳焉，視形者，莫不信我之目焉。而或者所聞見，言是而非，然則我之耳目，果不足信也。況乎心之所度，無形無聲，其難察尤甚於視聽，而以已心之所得，必固世間至逺之事，謂神仙為虚言，不亦敝哉？”抱朴子曰：“妍𧈪有定矣，而憎愛異情，故兩目不相為視焉。雅鄭有素矣，而好惡不同，故兩耳不相為聽焉。真偽有質矣，而趣舎舛忤，故兩心不相為謀焉。以𨢄為羙者有矣，以濁為清者有矣，以失為得者有矣。此三者乖殊，炳然可知，如此其易也，而彼此終不可得而一焉。又况乎神仙之事，事之妙者，而欲令人皆信之，未有可得之理也。凡人悉使之知，又何貴乎達者哉？若待俗人之息妄言，則俟河之清，未為乆也。吾所以不能嘿者，兾夫可上可下者，可引致耳。其不移者，古人已末如之何矣。”抱朴子曰：“至理之末易明，神仙之不見信，其來乆矣，豈獨今哉？太上自然知之，其次告而後悟。若夫聞而大笶者，則悠悠皆是矣。吾之論此也，將有多敗之悔，失言之咎乎？",
                    "zhushu": "咎或作吝。"
                },
                {
                    "paragraph": "夫物莫之與，則傷之者至焉。蓋盛陽不能榮枯杇之木，神明不能變沉溺之性，子貢不能恱禄馬之野人，古公不能釋欲地之戎狄。實理有所不通，善言有所不行。章甫不售於蠻越，赤舄不用於跣夷，何可強哉？夫見玉而指曰石，非玉之不真也，待和氏而後識焉。見龍而命之曰蛇，非龍之不神也，湏蔡墨而後辨焉。所以貴道者，以其加之不可益，而損之不可减也。所以貴德者，以其聞毁而不𢡖，見譽而不恱也。彼誠以天下之必無仙，而我獨以實有而與之諍，諍之彌乆，而彼執之彌固，是虚長此紛紜，而無救於不觧。果當從連環之義乎？”",
                    "zhushu": ""
                }
            ]
        },
        {
            "name": "釋滯内篇第八",
            "paragraphs": [
                {
                    "paragraph": "釋滯内篇第八",
                    "zhushu": "",
                    "type": 1
                },
                {
                    "paragraph": "或問曰：“人道多端，求仙至難，非有廢也，則事不兼濟。藝文之業，憂樂之務，君臣之道，胡可替乎？”抱朴子答曰：“要道不煩，所為鮮耳。但患志之不立，信之不篤，何憂於人理之廢乎？長才者兼而修之，何難之有？内寳養生之道，外則和光於世，治身而身長修，治國而國太平。以六經訓俗士，以方術授知音，欲少留則且止而佐時，欲昇騰則凌霄而輕舉者，上士也。自持才力，不能並成，則棄智人間，專修道徳者，亦其次也。昔黄帝荷四海之任，不妨𪔂湖之舉。彭祖為才夫，八百年然後西適流沙。伯陽為柱史，𡩋封為陶正，方囘為閭士，吕望為太師，仇生仕於殷，馬丹官於晋，范公覇越而泛海，琴髙執笏於宋康，常生降志於執鞭，荘公藏噐於小史。古人多得道而匡世，修之於朝隱，蓋有餘力，故何必修於盡廢生民之事，然後乃成乎？亦有心安静黙，性惡諠譁，以縱逸為歡，以榮任為戚者。帶索藍縷，茹草操耜，玩其三樂，守常待終，不營茍生，不憚速死，辭千金之聘，忽卿相之貴者。無所修為，猶常如此，况又加之以知神仙之道，其亦必不肯役身於世矣。各從其志，不可一槩而言也。”抱朴子曰：“世之謂一言之善，貴於千金，然蓋亦軍國之得失，行己之臧否耳。至於告人以長生之訣，授之以不死之方，非特若彼常人之善言也，則奚徒千金而已乎？設使有困病𡸁死，而有能救之得愈者，莫不謂之為弘恩重施矣。今若按仙經，飛九丹，水金玉，則天下皆可令不死，其惠非但活一人之功也。黃老之德，固無量矣，而莫之克識，謂為妄誕之言，可歎者也。”抱朴子曰：“欲求神仙，唯當得其至要。至要者，在於寳精行炁，服一大藥便足，亦不用多也。然此三事，復有淺深，不值明師，不經勤苦，亦不可倉卒而盡知也。雖云行炁，而行炁有數法焉。雖曰房中，而房中之術，近有百餘事焉。雖言服藥，而服藥之方，略有千條焉。初以授人，皆從淺始，有志不怠，勤勞可知，方乃告其要耳。故行炁或可以治百病，或可以入瘟疫，或可以禁蛇虎，或可以止瘡血，或可以居水中，或可以行水上，或可以辟饑渇，或可以延年命。其大要者，胎息而己。得胎息者，能不以鼻口嘘吸，如在胞胎之中，則道成矣。初學行炁，鼻中引炁而閉之，隂以心數至一百二十，乃以口吐之，及引之，皆不欲令自耳聞其炁出入之聲，常令入多出少，以鴻毛著鼻口之上，吐炁而鴻毛不動為候也。漸習轉增其心數，乆乆可以至千，至千則老者更少，日還一日矣。夫行炁當以生炁之時，勿以死炁之時也。故曰仙人服六炁，此之謂也。一日一夜有十二時，其從半夜以至日中六時，為生炁，後日中至夜半六時為死氣，死氣之時，行炁無益也。善用炁者，嘘水，水為之逆流數步；嘘火，火為之㓕；嘘虎狼，虎狼伏而不得動起；嘘蛇虺，蛇虺蟠而不能去。若他人為兵刃所傷，嘘之血即止。聞有為毒蟲所中，雖不見其人，遙為嘘祝我之手，男嘘我左，女嘘我右，而彼人雖在百里之外，即時皆愈矣。又中惡急疾，但吞三九之炁，亦登時差也。但人性多慘，少能安静以修其道耳。又行炁大要，不欲多食，及食生菜、肥鮮之物，令人炁強難閉。又禁恚怒，多恚怒則炁亂，既不得溢，或令人發欬，故尠有能為者也。余從祖仙公，毎大醉及夏天盛𤍠，輙入深淵之底，一日許乃出者，正以能閉炁胎息故耳。房中之法十餘家，或以補救傷損，或以攻治衆病，或以採隂益陽，或以增年延壽，其大要在於還精補腦之一事耳。此法乃真人口口相傳，本不書也。雖服名藥，而復不知此要，亦不得長生也。人復不可都絶，隂陽不交，則生致壅閼之病，故幽閉怨曠，多病而不壽也。任情肆意，又損年命。唯有得其節宣之和，可以不損。若不得口訣之術，萬無一人為之，而不以此自傷煞者也。玄素子都容成公彭祖之屬，蓋載其麤事，終不以至要者著於紙上者也。志求不死者，冝勤行求之。余承師鄭君之言，故記以示将来之信道者，非臆㫁之談也。余實復未盡其訣矣。一塗之道士，或欲專守交接之術，以規神仙，而不作金丹之大藥，此愚之甚矣。”抱朴子曰：“道書之出於黄老者，蓋少許耳，率多後世之好事者，各以所知見而滋長，遂令篇卷至於山積。古人質朴，又多無才，其所論物理，既不周悉，其所證按，又不著明，皆闕所要而難觧，觧之又不深逺，不足以演暢㣲言，開示憤悱，勸進有志，教戒始學，令知玄妙之塗徑，禍福之源流也。徒誦之萬遍，殊無可得也。雖欲愽涉，然冝詳擇其善者而後留意，至於不要之道書，不足希繹也。末學者或不别作者之淺深，其於名為道家之言，便寫取累箱盈筐，盡心思索其中，是探燕巢而求鳯卵，捜井底而捕鱔魚，雖加至勤，非其所有也，不得必可施用，無故消棄日月，空有疲困之勞，了無緇銖之益也。進失當世之務，退無長生之効，則莫不指㸃之曰：彼修道如此之勤，而不得度世，是天下果無不死之法也。而不知彼之求仙，猶臨河羡魚而無網𦊙，非河中之無魚也。又五千文雖出老子，然皆汎論較略耳，其中了不肯首尾全舉其事，有可承按者也。但暗誦此經而不得要道，直為徒勞耳，又况不及者乎？至於文子荘子𨵿令尹喜之徒，其屬文華，雖祖述黄老，憲章玄虛，但演其大㫖，永無至言。或復齊死生，謂無異以存活為徭役，以殂殁為休息，其去神仙已千億里矣，豈足躭玩哉？其寓言譬喻，猶有可采，以供給碎用，充御卒乏，至使末世利口之奸侫，無行之弊于，得以老荘為窟薮，不亦惜哉？”或曰：“聖明御世，唯賢是寳，而學仙之士，不肯進宦，人皆修道，誰復佐政事哉？”抱朴子曰：“背聖主而山栖者，巢許所以稱髙也；遭有道而遁世者，荘伯所以為貴也。軒轅之臨天下，可謂至理也，而廣成不與焉；唐堯之有四海，可謂太平也，而偓佺不佐焉，而德化不以之損也，才子不以之乏也。天乙革命，而務光負石以投河；姫武剪啇，而夷齊不食於西山；齊桓之興，而少稷髙枕於陋巷；魏文之隆，而干木散髪於之王；四老風戢於商洛，而不妨大漢之多士也；周黨麟跱於林藪，而無損孝文之刑厝也。夫寵貴不能動其心，極冨不能移其好，濯纓滄浪，不降不辱，以芳林為臺榭，峻岫為大厦，翠蘭為絪牀，緑葉為幃幙，被褐代衮衣，薇藿當嘉饍，匪躬耕不以充飢，匪妻織不以蔽身，千載之中，時或有之。况又加之以委六親於邦族，捐室家而不顧，背榮華如棄跡，絶可欲於胸心，凌嵩峻以獨徃，侣影響於名山，内視於無形之域，反聽乎至寂之中，八極之内，將遽幾人？而吾子乃恐君之無臣，不亦多憂乎？”或曰：“學仙之士，獨潔其身，而忘大倫之亂，背世主而有不臣之慢，余恐長生無成功，而罪𦊙將見及也。”抱朴子答曰：“夫北人石户善卷子州，皆大才也，而沉遁放逸，養其浩然，昇降不為之𧇊，大化不為之缺也。况學仙之士，未必有經國之才，立朝之用，得之不加塵露之益，棄之不覺毫𨤲之損者乎！方今九有同宅，而幽荒来仕，元凱委積，無所用之。士有待次之滯，官無暫曠之職。勤乆者有遲叙之歎，勲髙者有待漏之屈。濟濟之盛，莫此之羙，一介之徒，非所乏也。昔子晋捨視膳之役，棄儲貳之重，而靈王不責之以不孝。尹生委衿帶之職，違式遏之任，而有周不罪之以不忠。何者？彼誠亮其非輕世薄主，直以所好者異，匹夫之志，有不可移故也。夫有道之主，含垢善恕，知人心之不可同，出處之各有性，不逼不集，以崇光大。上無嫌恨之偏心，下有得意之至歡，故能暉聲並揚於㒺極，貪夫聞風而忸怩也。吾聞景風起則裘鑪息，世道夷則竒士退。今䘮亂既平，休牛放馬，烽燧㓕影，干戈載戢，繁弱既韜，盧鵲將烹，子房出玄帷而反閭巷，信布釋甲胄而修魚釣。况乎學仙之士，萬未有一，國家吝此以何為哉！然其事在於少思寡欲，其業在於全身乆壽，非争競之𨢄，無傷俗之負，亦何罪乎？且華霍之極大，滄海之滉瀁，其髙不俟翔埃之来，其深不抑行潦之注，撮壌𡈽不足以减其峻，升勺出不足以削其廣，一世不過有數仙人，何能有損人物之鞅掌乎？”或曰：“果其仙道可求得者，五經何以不載，周孔何以不言，聖人何以不度世？上智何以不長存？若周孔不知，則不可為聖；若知而不學，則是無仙道也。”抱朴子答曰：“人生星宿，各有所值，既詳之於别篇矣。子可謂戴盆以仰望，不睹七𦡱之炳粲，蹔引領於大川，不知重淵之竒恠也。夫五經所不載者無限矣，周孔所不言者不少矣，特為吾子略説其萬一焉。雖大笑不可止，局情難卒闡，且令子聞其較略焉。夫天地為物之大者也，九聖共成易經，足以彌綸隂陽，不可復加也。今問善易者，周天之度數，四海之廣狹，宇宙之相去，凡為㡬里？上何所極，下何所據，及其轉動，誰所推引，日月遲疾，九道所剰，昏明修短，七星迭正，五緯盈縮，冠珥薄蝕，四七凌犯，彗孛所出，氣天之異，景老之祥，辰極不動，鎮星獨東，羲和外景而𤍠，望舒内鍳而寒，天漢仰見為潤下之性，濤潮徃来有大小之變，五音六屬占喜怒之情，雲動氣起含吉凶之候，欃槍尢矢，旬始絳繹，四鎮五殘，天狗歸邪，或以示成，或以正敗，明易之生，不能論此也。以次問春秋四部詩書三禮之家，皆復無以對矣。皆曰：悉正經所不載，唯有巫咸甘公石申海中郄萌七𦡱記之悉矣。余將問之曰，此六家之書，是為經典之教乎？彼將曰非也。余又將問曰：甘石之徒為是聖人乎？彼亦曰非也。然則人生而戴天，詣老履地，而求之於五經之上則無之，索之於周孔之書則不得，今寧可盡以為虚妄乎？天地至大，舉目所見，由不能了，况於玄之又玄，妙之極妙者乎？”復問俗人曰：“夫乗雲蠒産之國，肝心不杇之民，巢居穴處，獨目三首，馬間狗蹄，修臂交股。黄池無男，穿胸旁口。廪君起石而沉士船，沙丘觸目而生群龍。女媧地出，壯宇天墮，甓飛大言，",
                    "zhushu": "甓一作壁。"
                },
                {
                    "paragraph": "山徙社移。三軍之衆，一朝盡化。君子為鶴，小人成沙。女仞",
                    "zhushu": "一作丑。"
                },
                {
                    "paragraph": "𠋣枯，二負抱柱。寄居之蟲，委甲步肉。二首之蛇，弦之為弓。不灰之木，不𤍠之火，昌蜀之禽，無目之獸，無身之頭，無首之體。精衛填海，玄譲逓生。火浣之布，切玉之刀，炎昧吐烈，磨泥漉水。枯灌化形，山䕫前跟。石修九首，畢方人面。少千之劾伯率，聖卿之役肅霜。西羗以唐景興，鮮卑似桑鱉強。林邑以神録王，庸蜀以流尸帝，監神嬰来而蟲飛，縱目世變於荆岫。五丁引蛇以傾峻，内甚振翅於三海。金簡玉字，發於禹井之側，正機平𢖍，割乎文石之中，凡此竒事，蓋以千計，五經所不載，周孔所不說，可皆復云無是物乎？至於南人能入柱以出耳，禦㓂停肘水而控弦，伯氏躡億仞而企踵，吕梁能行歌以慿淵，宋公克象葉以亂真，公輸飛木䲻之翩翾，離朱覿毫芒於百歩，賁獲効膂力於萬鈞，越人揣鍼以蘇死，豎亥超迹於累千，郢人奮斧於鼻堊，仲都祖身於寒天，此皆周孔所不能為也，復可以為無有乎？若聖人誠有所不能，則無恠於不得仙，不得仙亦無妨於為聖人，爲聖人偶所不閑，何足以為攻難之主哉？聖人或可同去，留住自然，有身而不𥝠，有生而不營，存亡任天，長短委命，故不學仙，亦何怪也。”",
                    "zhushu": ""
                }
            ]
        },
        {
            "name": "道意内篇第九",
            "paragraphs": [
                {
                    "paragraph": "道意内篇第九",
                    "zhushu": "",
                    "type": 1
                },
                {
                    "paragraph": "抱朴子曰：“道者，㴠乾括坤，其本無名。論其無，則影響猶爲有焉；論其有，則萬物猶爲無焉。𨽾首不能計其多少，離朱不能察其髣髴，呉扎𣈆野竭聦，不能㝷其音聲乎𥥆㝠之内，狶猪疾走，不能迹其兆朕乎宇宙之外。以言乎邇，則周流秋毫而有餘焉，以言乎逺，則彌綸太虚而不足焉。為聲之聲，爲響之響，為形之形，為影之影，方者得之而靜，圓者得之而動，降者得之而俯，昇者得之以仰，強名為道，已失其真，况乃復千割百判，億分萬析，使其姓號至於無垠，去道遼遼，不亦逺哉？俗人不能識其太初之本，而修其流淫之末，人能淡黙恬愉，不染不移，養其心以無欲，頥其神以粹素，掃滌誘慕，收之以正，除難求之思，遣害真之累，薄喜怒之邪，㓕愛惡之端，則不請福而福來，不禳禍而禍去矣。何者？命在其中，不繋於外，道存乎此，無俟於彼也。患乎凡夫不能守真，無杜遏之檢括，愛嗜好之揺筴，馳騁流遁，有迷無反，情感物而外起，智接事而旁溢，誘於可欲，而天理㓕矣，惑乎見聞，而純一遷矣。心受制於奢玩，神濁亂於波蕩，於是有傾越之災，有不振之禍，而徒烹宰肥腯，沃酧醪醴，撞金伐革，謳歌踴躍，拜伏稽顙，守靖虚坐，求乞福願，兾其必得，至死不悟，不亦哀哉！若乃精靈困於煩擾，榮衛消於役用，煎熬形氣，刻削天和，勞逸過度而碎首請命，變起膏肓而祭禱以求痊，當風卧濕而謝罪於靈祗，飲食失節而委禍於鬼魅，蕞爾之體，自貽兹患，天地神明，曷有濟焉？其烹牲罄群，何所𥙷焉？夫福非足恭所請也，禍非禋祀所禳也。若命可以重禱延，疾可以豐祀除，則冨姓可以必長生，而貴人可以無疾病也。夫神不歆非族，鬼不享滛祀，皂𨽾之巷，不能紆金銀之軒，布衣之門，不能動六轡之駕。同為人𩔗，而尊卑兩絶，况於天神，緬邈清髙，其倫異矣，貴亦極矣。蓋非臭鼠之酒肴，庸民之曲躬，所能感降，亦已明矣。夫不忠不孝，罪之大惡。積千金之賂，大牢之饌，求令名於明主，釋𠎝責於邦家，以人釋人，猶不可得，况年壽難獲於令名，篤疾難除於愆責，鬼神異倫，正直是與，兾其曲祐，未之有也。夫慙徳之主，忍詬之臣，猶能賞善不湏貸財，罰惡不任𥝠情，必將修繩履墨，不偏不黨，豈况鬼神過此之逺，不可以巧言動，不可以飾賂求，斷可識矣。楚之靈王，躬自為巫，靡愛斯牲，而不能却呉師之討也。漢之廣陵，敬奉李頒，傾竭府庫，而不能救叛逆之誅也。孝文尤信鬼神，咸秩無文，而不能免五祚之殂。孫主貴待華嚮，封以王爵，而不能延命盡之期。非犧牲之不愽碩，非玉帛之不豐醲，信之非不欵，敬之非不重，有丘山之損，無毫𨤲之益，豈非失之於近，而營之於逺乎？第五公誅除妖道，而既壽且貴；宋廬江罷絶山祭，而福禄永終；文翁破水靈之廟，而身吉民安；魏武禁淫祀之俗，而洪慶来假。前事不妄，將来之鍳也。明徳惟馨，無憂者壽，嗇寳不夭，多慘用老，自然之理，外物何為？若養之失和，伐之不觧，百痾縁隙而結，榮衛竭而不悟，大牢三牲，曷能濟焉？俗所謂率皆妖偽，轉相狂惑，乆而彌甚。既不能修療病之術，又不能𨑰其大迷，不務藥石之救，惟專祝祭之謬。祈禱無已，問卜不倦。巫祝小人，妄說禍祟，疾病危急，唯所不聞，聞輙修為，損費不訾。富室竭其財儲，貧人假舉倍息。田宅割裂以訖盡，筮櫃倒装而無餘。或偶有自差，便謂受神之賜，如其死亡，便謂鬼不見赦。幸而誤活，財産窮罄，遂復饑寒凍餓而死。或起為刼剽，或穿窬斯濫，䘮身於𨦟鏑之端，自陷於𨢄惡之刑，皆此之由也。或什物盡於祭祀之費耗，榖帛淪於貪濁之師巫。既没之日，無復凶噐之直，衣衾之周，使尸朽蟲流，良可悼也。愚民之蔽，乃至於此哉！淫祀妖邪，禮律所禁，然而凡夫終不可悟。唯冝王者更峻其法制，犯無輕重，致之大辟。購慕巫祝，不肯止者，刑之無赦，肆之市路，不過少時，必當絶息。所以令百姓杜凍飢之源，塞盗賊之萌，非小惠也。曩者有張角栁根王歆李申之徒，或稱千𡻕，假託小術，坐在立亡，變形易貌，誑眩黎庶，紏合群愚，進不以延年益壽為務，退不以消災治病為業，遂以招集奸黨，稱合逆亂，不純自伏其辜。或至殘㓕良人，或欺誘百姓，以規財利，錢帛山積，冨喻王公，縱肆奢淫，侈服玉食，妓妾盈室，管絃成列，剌客死士，為其致用，威傾邦君，勢凌有司，亡命逋逃，因為窟藪，皆由官不紏治，以臻斯患，原其所由，可爲歎息。吾徒匹夫，雖見此理，不在其位，末如之何。臨民官長，疑其有神，慮恐禁之，或致禍祟，假令頗有其懐，而見之不了，又非在職之要務，殿最之急事，而復是其愚妻頑子之所篤信，左右小人，並云不可，阻之者衆，本無至心而諫，怖者異口同聲，於是疑惑，竟於莫敢令人振腕發憤者也。余親見所識者數人，了不奉神明，一生不祈祭，身享遐年，名位巍巍，子孫蕃昌，且冨且貴也。唯余亦無事於斯，唯四時祀先人而巳。曾所逰歴，水陸萬里，道側房廟，固以百許，而徃𨑰經逰，一無所過，而車馬無傾覆之變，渉水無風波之異，屡值疫癘，常得藥物之力，頻冐矢石，幸無傷剌之患，益知鬼神之無能為也。又諸妖道百餘種，皆煞生血食，獨有李家道無為為小差，然雖不屠宰，毎供福食，無有限劑，市買所具，務於豐㤗，精鮮之物，不得不買，或數十人厨，費亦多矣，復未純為清省也，亦皆冝在禁絶之列。或問李氏之道起於何時？余答曰：呉太帝時，蜀中有李阿者，穴居不食，傳世見之，號為八百𡻕公。人徃徃問事，阿無所言，但占問顔色。若顔色欣然，則事皆吉；若顔容慘戚，則事皆凶；若阿含笑者，則有大慶；若㣲歎者，即有深憂。如此之候，未曾一失也。後一旦忽去，不知所在。後有一人姓李名寛，到呉而蜀語，能祝水治病頗愈，於是逺近翕然，謂寛為李阿，因共呼之為李八百，而實非也。自公卿已下，莫不雲集其門，後轉驕貴，不復得常見，賔客但拜其外門而退，其怪異如此。於是避役之吏民，依寛為弟子者恒近千人，而昇堂入室髙業先進者，不過得祝水及三部符，導引日月行炁而已，了無治身之要，服食神藥，延年駐命不死之法也。吞氣㫁糓，可得百日以還，亦不堪乆。此是其術至淺可知也。余親識多有及見寛者，皆云寛衰老羸椊，起止咳噫，目暝耳聾，齒墮髪白，漸又昏耗，或忘其子孫，與凡人無異也。然民復為寛故作無異以欺人，豈其然乎？呉曾有大疫，死者過半。寛所奉道室，名之爲廬。寛亦得温病，託言入廬齋戒，遂死於廬中。而事寛者，猶復謂之化形尸觧之仙，非為真死也。夫神仙之法，所以與俗人不同者，正以不老不死為貴耳。今寛老則老矣，死則死矣，此其不得道，居然可知矣，又何疑乎？若謂於仙法應尸觧者，何不且止民間一二百𡻕，住年不死，然後去乎？天下非無仙道也，寛但非其人耳。余所以委曲論之者，寛弟子轉相教受，布滿江表，動有千許，不覺寛法之薄，不足遵承而守之，兾得度世，故欲今人覺此，而悟其滯迷耳。天下有似是而非者，實為無限，將復略說故事，以示後人之不觧者。昔汝南有人於田中設繩𦊰以捕麞而去，猶念取之不事。其上有鮑魚者，乃以一頭置𦊰中而去。本主来，於𦊰中得鮑魚，恠之以為神，不敢持歸。於是村里聞之，因共為起屋立廟，號為鮑君。後轉多奉之者，丹楹藻棁，鍾鼓不絶。病或有偶愈者，則謂有神，行道經過，莫不致祀焉。積七八年，鮑魚主後行過廟下，問其故，人具為之說。其鮑魚主乃曰：此是我鮑魚耳，何神之有？於是乃息。又南頓人張𦔳者，耕白田，有一李栽，應在耕次，𦔳惜之，欲持歸，乃掘取之，未得即去，以濕𡈽封其根，以置空桑中，遂忘取之。𦔳後作逺職不在，後其里中人見桑中忽生李，謂之神。有病目痛者，䕃息此桑下，因祝之，言李君能令我目愈者，謝以一㹠。其目偶愈，便殺㹠祭之。傳者過差，便言此𣗳能令肓者得見。逺近翕然，同来請福，常車馬填溢，酒肉滂沲，如此數年。張𦔳罷職来還，見之，乃曰此是我昔所置李栽耳，何有神乎？乃斫去便止也。又汝南彭氏墓近大道，墓口有一石人。田家老母到市買數片餅以歸，天𤍠，過䕃彭氏墓口𣗳下，以所買之餅暫著石人頭上，忽然便去，而忘取之。行路人見石人頭上有餅，恠而問之。或人云：此石上有神，能治病，愈者以餅来謝之。如此轉以相語，云頭痛者摩石人頭，腹痛者摩石人腹，亦還以自摩，無不愈者。遂千里来就石人治病，初但雞肋，後用牛羊，為立帷帳，管絃不絶，如此數年。忽日前忘餅，毋聞之，乃為人說，始無復徃者。又洛西有古人墓，穿壊多水，墓中多石灰，石灰汁主治瘡。夏月行人有病瘡者，煩𤍠，見此墓中水清好，因自洗浴，瘡偶便愈。於是諸病者聞之，悉徃自洗，轉有飲之以治腹内疾者。近墓居人，便於墓所立廟舎而賣此水。而徃買者又常祭廟中，酒肉不絶，而来買者轉多，此水盡，於是賣水者常夜竊他水以益之。其逺道人不能徃者，皆因行使，或持噐遺信買之，於是賣水者大冨。人或言無神，官中禁止，遂填塞之，乃絶。又興古太守馬氏在官，有親故人投之求恤焉。馬乃令此人出外住，詐云是神人道士，治病無不手下立愈。又令辯士逰行，為之虚聲，云能令肓者登視，躄者即行。於是四方雲集，趍之如市，而錢帛固已積山矣。又𠡠諸求治病者，雖不便愈，當告人言愈也，如此則必愈。若告人未愈者，則後終不愈也。道法正爾，不可不信。於是後人問前来者，前来輙告之云已愈，無敢言未愈者也。旬日之間，乃致巨富焉。凡人多以小黠而大愚，聞延年長生之法，皆為虚誕，而喜信妖邪鬼怪，令人鼓舞祈祀。所謂神者，皆馬氏誑人之𩔗也。聊記其數事，以為未覺者之戒焉。”或問曰：“世有了無知道術方伎，而平安壽考者，何也？”抱朴子曰：“諸如此者，或有隂德善行，以致福祐；或受命本長，故令難老遲死；或亦幸而偶爾，不逄災傷。譬猶田獵所經，而有遺禽脱獸，大火既過，時餘不燼草木也。要於防身却害，當修守形之防禁，佩天文之符劒耳。祭禱之事無益也，當恃我之不可侵也，無恃鬼神之不侵我也。然思玄執一，含景環身，可以辟邪惡，度不祥，而不能延壽命，消體疾也。任自然無方術者，未必不有終其天年者也。然不可以值暴鬼之横枉，大疫之流行，則無以却之矣。夫儲甲胄，蓄簑笠者，蓋以為兵為雨也。若幸無攻戰，時不沉隂，則有與無正同耳。若矢石霧合，飛鋒煙交，則知祼體者之困矣。洪雨河傾，素雪彌天，則覺路立者之劇矣。不可以薺菱之細碎，疑隂陽之大氣，以誤晚學之散人，謂方術之無益也。”",
                    "zhushu": ""
                }
            ]
        },
        {
            "name": "明本内篇第十",
            "paragraphs": [
                {
                    "paragraph": "明本内篇第十",
                    "zhushu": "",
                    "type": 1
                },
                {
                    "paragraph": "或問儒道之先後。抱朴子答曰：“道者，儒之本也。儒者，道之末也。先以為隂陽之術，衆於忌諱，使人拘畏。而儒者慱而寡要，勞而少功；墨者儉而難遵，不可偏修；法者嚴而少恩，傷破仁義。唯道家之教，使人精神專一，動合無形，包儒墨之善，總名法之要，與時遷移，應物變化，指約而易明，事少而功多，務在全大宗之朴，守真正之源者也。而班固以史遷先黄老而後六經，謂遷為謬。夫遷之洽聞，旁綜幽𨼆，沙汰事物之臧否，覈實古人之邪正。其評論也，實源本於自然；其褒貶也，皆凖的乎至理。不虚羙，不𨼆惡，不雷同以偶俗。劉向命世通人，謂為實録，而班固之所論，未可遽也。固誠純儒，不究道意，翫其所習，難以折中。夫所謂道，豈唯養生之事而已乎？易曰：立天之道，曰隂與陽；立地之道，曰柔與剛；立人之道，曰仁與義。又曰：易有聖人之道四焉，茍非其人，道不虚行。又於治世隆平，則謂之有道，危國亂主，則謂之無道。又坐而論道，謂之三公。國之有道，貧賤者耻焉。凡言道者，上自二儀，下逮萬物，莫不由之。但黄老執其本，儒墨治其末耳。今世之舉有道者，蓋慱通乎今古，能仰觀俯察，歴變渉微，逹興亡之運，明治亂之體，心無所惑，問無不對者，何必修長生之法，慕松喬之式者哉？而管窺諸生，臆斷瞽說，聞有居山林之間，宗伯陽之業者，則毁而𥬇之曰：彼小道耳，不足筭也。嗟乎！所謂抱螢燭於環堵之内者，不見天光之熀爛；侣鮋鰕於跡水之中者，不識四海之浩汗；重江河之深，而不知吐之者崑崙也；珍黍稷之收，而不覺秀之者豐壌也。今茍知推崇儒術，而不知成之者由道。道也者，所以陶冶百氏，範鑄二儀，胞胎萬𩔗，醖醸彛倫者也。世間淺近者衆，而深逺者少。少不勝衆，其来乆矣。是以史遷雖長而不見譽，班固雖短而不見彈。然物以少者為貴，多者為賤。至於人事，豈獨不然？故藜藋彌原，而芝英不泄；枳棘被野，而㝷木間秀；沙礫無量，而珠璧甚尠；鴻隼屯飛，而鸞鳯罕出；虺蜴盈薮，而虬龍希覿。班生多黨，固其冝也。夫道者，内以治身，外以為國。能令七政遵度，二氣告和，四時不失寒燠之節，風雨不為暴物之災，玉燭表昇平之徵，澄醴彰徳洽之符。焚輪虹霓𥧌其祅，頺雲啇羊戢其翼。景耀髙照，嘉禾畢遂，疫癘不流，禍亂不作，壍壘不設，干戈不用，不議而當，不約而信，不結而固，不謀而成，不賞而勸，不罰而肅，不求而得，不禁而止。處上而人不以為重，居前而人不以為患，號未發而風移，令未施而俗易。此蓋道之治世也。故道之興也，則三五𡸁拱而有餘焉；道之衰也，則叔代馳騖而不足焉。夫唯有餘，故無為而化羙。夫唯不足，故刑嚴而奸繁。黎庻怨於下，皇靈怒於上，洪波横流，或亢陽赤地，或山谷易體，或冬雷夏雪，或流血飄櫓，横尸築京，或坑降萬計，析骸易子，城愈髙而衝愈巧，池逾深而梯逾妙，法令明而盗賊多，盟約數而叛亂甚，猶風波駭而魚鱉擾於淵，纎羅宻而羽禽躁於澤，豺狼衆而走獸劇於林，爨火猛而小鮮糜於𪔂也。君臣易位者有矣，父子推刃者有矣，然後忠義制名於危國，孝子收譽於敗家，疾疫起而巫醫貴矣，道徳䘮而儒墨重矣。由此觀之，儒道之先後，可得定矣。”或問曰：“昔赤松子王喬琴髙老氏彭祖務成鬱華皆真人，悉仕於世，不便遐遁，而中世以来，為道之士，莫不飄然絶跡幽𨼆，何也？”抱朴子答曰：“曩古純朴，巧偽未萌，其明信道者，則勤而學之，其不信者，則嘿然而已，謗毁之言，不吐乎口，中傷之心，不存乎胸也。是以真人徐徐於民間，不促促於登遐耳。末俗偷薄，雕偽彌深，玄淡之化廢，而邪俗之黨繁，既不信道，好為訕毁，謂真正為妖訛，以神仙為誕妄，或曰惑衆，或曰亂群，是以上士耻居其中也。昔之達人，杜漸防㣲，色斯而逝，夜不待旦，覩㡬而作，不俟終日。故趙害鳴犢，而仲尼旋軫，醴酒不設，而穆生星行，彼衆我寡，華元去之。況乎明哲，業尚本異，有何戀之當住其間哉？夫淵竭池漉，則蛟龍不游，巢傾卵拾，則鳯凰不集，居言于室，而翔鷗不下，凡卉春剪，而芝蓂不秀，世俗𨢄正，慢辱將臻，彼有道者，安得不超然振翅乎風雲之表，而飜爾藏軌於玄漠之際乎？山林之中，非有道也，而為道者必入山林，誠欲逺彼腥膻，而即此清淨也。夫入九室以精思，存真一以招神者，既不喜諠譁而合汚穢，而合金丹之大藥，鍊八石之飛精者，尤忌利口之愚人，忌凡俗之聞見，明靈為之不降，仙藥為之不成，非小禁也。止於人中，或有淺見，毁之有司，加之罪福，或有親舊之徃来，牽之以慶弔，莫若幽𨼆一切，免於如此之臭鼠矣。彼之邈爾獨徃，得意嵩岫，豈不有以乎？或云上士得道於三軍，中士得道於都市，下士得道於山林，此皆為仙藥已成，未欲昇天，雖在三軍，而鋒刃不能傷，雖在都市，而人禍不能加，而下士未及於此，故止山林耳。不謂人之在上品者，初學道當止於三軍都市之中而得也，然則黄老可以至今不去也。”或問曰：“道之為源本，儒之為末流，既聞命矣，今之小異，悉何事乎？”抱朴子曰：“夫升降俯仰之教，盤旋三千之儀，攻守進趣之術，輕身重命之節，歡憂禮樂之事，經世濟俗之略，儒者之所務也。外物棄智，滌蕩機變，忘冨逸貴，杜遏勸沮，不恤乎窮，不榮乎達，不戚乎毁，不恱乎譽，道家之業也。儒者祭祀以祈福，而道者履正以禳邪。儒者所愛者勢利也，道家所寳者無欲也。儒者汲汲於名利，而道家抱一以獨善。儒者所講者，相研之簿領也。道家所習者，遣情之教戒也。夫道者，無為也，善自修以成務；其居也，善取人所不爭；其治也，善絶禍於未起；其施也，善濟物而不徳；其動也，善觀民以用心；其靜也，善居慎而無悶。此所以為百家之君長，仁義之祖宗也。小異之理，其較如此，首尾汙隆，末之變也。”或曰：“儒者，周孔也，其籍則六經也，蓋治世存正之所由也，立身舉動之凖繩也。其用逺而業貴，其事大而辭羙，有國有家，不易之制也。為道之士，不營禮教，不顧大倫，侣狐狢於草澤之中，偶猿猱於林麓之間，魁然流㯽，與木石為隣，此亦東走之迷，忘葵之甘也。”抱朴子答曰：“摛華騁艶，質直所不尚，攻蒙救惑，疇昔之所饜，誠不欲復與子較物理之善否，校得失於機吻矣。然觀孺子之墜井，非仁者之意，視瞽人之觸柱，非兼愛之謂邪？又陳梗槩，粗抗一隅。夫體道以匠物，寳徳以長生者，黄老是也。黃帝既治世致太平，而又昇仙，則未可謂之後於尭、舜也。老子既兼綜理教，而又乆視，則未可謂之為减周、孔也。故仲尼有竊比之歎，未聞有疵毁之辭。而末世庸民，不得其門，修儒墨而毁道家，何異子孫而罵詈祖考哉？是不識其所自来，亦已甚矣。夫侏儒之手，不足以傾嵩華，焦僥之脛，不足以測滄海。毎見凡俗守株之儒，營營所習，不慱逹理，告頑令嚚，崇飾惡言，誣詰道家，說糟粕之滓，則若覩駿馬之過隙也，渉精神之淵，則淪溺而自失也。猶斥鷃之揮短翅，以凌陽侯之波，猶鱦力鴑質，以渉昫",
                    "zhushu": "一作“日”。"
                },
                {
                    "paragraph": "猿之峻，非其所堪，祗足速困。然而嘍嘍守於局隘，聦不經曠，明不徹離，而欲企踵以包三光，鼓腹以奮電靈，不亦蔽乎？蓋登旋璣之𦕈邈，則知井谷之至卑，覩大明之麗天，乃知鷦金之可陋。吾非生而知之，又非少而信之，始者蒙蒙，亦如子耳，既觀奥秘之弘修，而恨離困之不早也。五經之事，注説炳露，初學之徒，猶可不觧，豈况金簡玉札、神仙之經、至要之言，又多不書，登壇㰱血，乃傳口訣，茍非其人，𨿽裂地連城、金璧滿堂，不妄以示之。夫指深歸逺，雖得其書而不師受，猶仰不見首、俯不知根，豈吾子所詳悉哉？夫得仙者，或昇太清，或翔紫霄，或造玄洲，或棲板",
                    "zhushu": "或作“枝”。"
                },
                {
                    "paragraph": "桐，聽鈞天之樂，享九芝之饌，出携松羡於倒景之表，入宴常陽於瑶房之中，曷為當侣狐狢而偶猿狖乎？所謂不知而作也。夫道也者，逍遥虹霓，翺翔丹霄，鴻崖六虚，唯意所造，魁然流𢷤，未為戚也。犧腯聚處，雖被藻繡，論其為樂，孰與逸麟之離群以獨徃，吉光坼偶而多福哉？”",
                    "zhushu": ""
                }
            ]
        },
        {
            "name": "仙藥内篇第十一",
            "paragraphs": [
                {
                    "paragraph": "仙藥内篇第十一",
                    "zhushu": "",
                    "type": 1
                },
                {
                    "paragraph": "抱朴子曰：“神農四經曰，上藥令人身安命延，昇天神，遨遊上下，使役萬靈，體生毛羽，行厨立至。又曰，五芝及餌丹砂、玉札、曾青、雄黄、雌黄、雲母、太乙禹餘粮，各可單服之，皆令人飛行長生。又曰，中藥養性，下藥除病，能令毒虫不加，猛獸不犯，惡氣不行，衆妖併辟。又孝經援神契曰，椒薑禦濕，菖蒲益聦，巨勝延年，威喜辟兵。皆上聖之至言，方術之實録也。明文炳然，而世人終於不信，可歎息者也。仙藥之上者丹砂，次則黃金，次則白銀，次則諸芝，次則五玉，次則雲母，次則明珠，次則雄黄，次則太乙禹餘粮，次則石中黄子，次則石桂，次則石英，次則石腦，次則石硫黄，次則石𥹋，次則曽青，次則松栢脂、茯苓、地黄、麥門冬、木巨勝、重樓、黄連、石韋、楮實、象柴。一名純盧是也。或名仙人杖，或云西王母杖，或名天精，或名却老，或名地骨，或名苟𣏌也。天門冬，或名地門冬，或名莚門冬，或名巔棘，或名淫羊食，或名管松。其生髙地，根短而味甜，氣香者善。其生水側下地者，葉細似藴而㣲黄，根長而味多苦，氣臭者下，亦可服食。然喜令人下氣，爲益又遲也。服之百日，皆丁壯倍駃於术及黄精也。入山便可蒸，若煮啖之，取足可以㫁穀。若有力可餌之，亦可作散，并及絞其汁作酒，以服散尤甚。楚人呼天門冬為百部，然自有百部草，其根俱有百許，相似如一也，而其苗小異也。真百部苗似拔揳，唯中以治欬及殺蝨耳，不中服食，不可誤也。如黄精一名白及，而實非中以作糊之白及也。按本草藥之與他草同名者甚多，唯精慱者能分别之，不可不詳也。黄精一名兎竹，一名救窮，一名𡸁珠。服其花勝實，服其實勝其根，但花難多得。得其生花十斛，乾之𦆵可得五六斗耳，而服之日可三合，非大有役力者，不能辨也。服黄精僅十年，乃可大得其益耳。俱以斷穀不及术，术餌令人肥健，可以負重渉險，但不及黄精甘羙易食，凶年可以與老小休粮，人不能别之，謂為米脯也。五芝者，有石芝，有木芝，有草芝，有肉芝，有菌芝，各有百許種也。石芝者，石象芝，生於海隅名山，及島嶼之涯有積石者，其狀如肉象，有頭尾四足者，良似生物也。附於大石，喜在髙岫嶮峻之地，或却著仰綴也。赤者如珊瑚，白者如截肪，黒者如澤漆，青者如翠羽，黄者如紫金，而皆光明洞徹，如堅氷也。晦夜去之三百歩，便望見其光矣。大者十餘斤，小者三四斤，非乆齊至精，及佩老子入山靈寳五符，亦不能得見此軰也。凡見諸芝，且先以開山却害符置其上，則不得復𨼆蔽化去矣。徐徐擇王相之日，設醮祭以酒脯，祈而取之，皆從日下禹歩閉氣而徃也。又若得石象芝，擣之三萬六千杵，服方寸𠤎，日三，盡一斤，則得千𡻕，十斤則萬𡻕，亦可分人服也。又玉脂芝，生於有玉之山，常居懸危之處，玉膏流出，萬年已上，則凝而成芝，有似鳥獸之形，色無常采，率多似山玄水蒼玉也，亦鮮明如水精，得而末之，以無心草汁和之，湏臾成水，服一升，得一千𡻕也。七明九光芝，皆石也，生臨水之髙山石崖之間，狀如盤椀，不過徑尺以還，有莖𦷾連綴之，起三四寸，有七孔者，名七明，九孔者，名九光，光皆如星，百餘歩内，夜皆望見其光，其光自别，可散不可合也。常以秋分伺之，得之，擣服方寸𠤎，入口則翕然身𤍠，五味甘羙，盡一斤，則得千𡻕，令人身有光，所居暗地如月，可以夜視也。石蜜芝，生少室石户中，户中便有深谷，不可得過，以石投谷中，半日猶聞其聲也。去户外十餘丈有石柱，柱上有偃蓋石，髙度徑可一丈許，望見蜜芝從石户上，隨入偃蓋中，良乆輙蓋，亦終不溢也。户上刻石為科斗字，曰得服石蜜芝一斗者壽萬𡻕。諸道士共思惟其處，不可得徃，唯當以椀噐著勁竹木端，以承取之，然竟未有能為之者。按此石户上刻題如此，前世必已有得之者也。石桂芝，生名山石穴中，似桂𣗳而實石也。髙尺許，大如徑尺，光明而味辛，有枝條，擣服之一斤，得千𡻕也。石中黄子，所在有之，沁水山為尤多。其在大石中，則其石常潤濕不燥，打其石有數十重，乃得之。在大石中，赤黄溶溶，如鷄子之在其殻中也。即當飲之，不飲則堅凝成石，不復中服也。法正當及未堅時飲之，既凝則應末服也。破一石中，多者有一升，少者有數合，可頓服也。𨿽不得多，相繼服之，其計前所服，合成三升，壽則千𡻕。在欲多服，唯患難得耳。石腦芝，生滑石中，亦如石中黄子狀，但不皆有耳。打破大滑石千許，乃可得一枚。初破之，其在石中，五色光明而自動，服一升，得千𡻕矣。石硫黄芝，五岳皆有，而箕山爲多。其方言許由就此服之而長生，故不復以冨貴累意，不受尭禪也。名硫丹者，石之赤精，蓋石硫黄之𩔗也。皆浸溢於崖岸之間，其濡濕者可丸服，其已堅者可散服，如此有百二十，皆石芝也。事在太乙玉䇿及昌宇",
                    "zhushu": "一作“字”。"
                },
                {
                    "paragraph": "内記，不可具稱也。及夫木芝者，松栢脂淪入地千𡻕，化為茯苓，茯苓萬𡻕，其上生小木，狀似蓮花，名曰木威喜芝。夜視有光，持之甚滑，焼之不然，帶之辟兵。以帶雞而雜以他雞十二頭，共籠之，去之十二歩，射十二箭，他雞皆傷，帶威喜芝者，終不傷也。從生門上採之，於六甲隂乾之，百日，末服方寸𠤎，日三，盡一枚，則三千𡻕也。千𡻕之栝木，其下根如坐人，長七寸，刻之有血，以其血塗足下，可以歩行水上不没；以𡍼人鼻，以入水，水為之開，可以止住淵底也；以塗身則𨼆形，欲見則拭之。又可以治病，病在腹内，刮服一刀圭，其腫痛在外者，隨其所在，刮一刀圭，其腫痛所在以摩之，皆手下即愈。假令左足有疾，則刮射人之左足也。又刮以雜巨勝為燭，夜遍照地下，有金玉寳藏，則光變青而下𡸁，以揷掘之可得也，末之，服盡十斤，則千𡻕也。又松𣗳枝三千𡻕者，其皮中有聚脂，狀如龍形，名曰日飛節芝，大者重十斤，末服之，盡十斤，得五百𡻕也。又有樊桃芝，其木如昇龍，其花葉如丹羅，其實如翠鳥，髙不過五尺，生於名山之隂，東流泉水之上，以立夏之候伺之，得而末服之，盡一株，得五千𡻕也。參成芝，赤色有光，扣之枝葉，如金石之音，折而續之，即復如故。木渠芝，寄生大木上，如蓮花，九莖一叢，其味甘而辛。建木芝，實生於都廣，其皮如纓蛇，其實如鸞鳥。此三芝得服之，白日昇天也。黄盧子、㝷木華、玄液華，此三芝生於㤗山要郷及奉髙，有得而服之，皆令人壽千𡻕。黄蘖檀桓芝者，千𡻕黄蘖木下根，有如三斛噐，去本株一二丈，以細根相連，狀如縷，得末而服之，盡一枚則成地仙不死也。此輩復百二十種，自有圖也。草芝有獨揺芝，無風自動，其莖大如手指，赤如丹，素葉似莧，其根有大魁如斗，有細者如雞子十二枚，周繞大根之四方，如十二辰也。相去丈許，皆有細根，如白髪以相連，生髙山深谷之上，其所生左右無草，得其大魁末服之，盡則得千𡻕，服其細者一枚百𡻕，可以分他人也。懐其大根，即隱形，欲見則左轉而出之。牛角芝，生虎壽山及呉坂上，狀似葱，特生如牛角，長三四尺，青色，末服方寸𠤎 ，日三，至百日則得千𡻕矣。龍仙芝，狀似昇龍之相負也，以葉為鱗，其根則如蟠龍，服一枚則得千𡻕矣。麻母芝，似麻而莖赤色，花紫色。珠芝，其花黄，其葉赤，其實如李而紫色，二十四枝輙相連而𡸁，如貫珠也。白符芝，髙四五尺，似梅，常以大雪而花，季冬而實。朱草芝，九曲，曲有三葉，葉有三實也。五德芝，狀似樓殿，莖方，其葉五色各具而不雜，上如偃蓋，中常有甘露，紫氣起數尺矣。龍衘芝，常以仲春對生，三節十二枝，下根如坐人。凡此草芝，又有百二十種，皆隂乾服之，則令人與天地相畢，或得千𡻕二千𡻕。肉芝者，謂萬𡻕蟾蜍，頭上有角，頷下有丹書八字，體重，以五月五日中時取之，隂乾百日，以其左足畫地，即為流水，帶其左手於身，辟五兵，若敵人射己者，弓弩矢皆反還自向也。千𡻕蝙蝠，色白如雪，集則倒懸，腦重故也。此二物得而隂乾末服之，令人壽四萬𡻕。千𡻕靈龜，五色具焉，其雄額上兩骨起似角，以羊血浴之，乃剔取其甲，火炙擣服，方寸𠤎，日三，盡一具，壽千𡻕。行山中，見小人乗車馬，長七八寸者，肉芝也，捉取服之，即仙矣。風生獸，似貂，青色，大如狸，生於南海大林中，張網取之，積薪數車以焼之，薪盡而此獸在灰中不然，其毛不燋，斫剌不入，打之如皮嚢，以䥫鎚鍜其頭數千",
                    "zhushu": "或作“十”。"
                },
                {
                    "paragraph": "下乃死，死而張其口以向風，湏臾便活而起走，以石上菖蒲塞其鼻即死，取其腦以和菊花服之，盡十斤，得五百𡻕也。又千𡻕鷰，其窠戸北向，其色多白而尾掘，取隂乾，末服一頭五百𡻕。凡此又百二十種，此皆肉芝也。菌芝，或生深山之中，或生大木之下，或生泉之側，其狀或如宫室，或如車馬，或如龍虎，或如人形，或如飛鳥，五色無常，亦百二十種，自有圖也。皆當禹歩徃採取之，刻以骨刀，隂乾末服方寸𠤎，令人昇仙，中者數千𡻕，下者千𡻕也。欲求芝草，入名山，必以三月九月，此山開出神藥之月也。勿以山佷日，必以大輔時，三竒㑹尤佳。出三竒吉門到山，湏六隂之日，明堂之時，帶靈寳符，牽白犬，抱白雞，以白塩一斗，及開山符檄，著大石上，執呉唐草",
                    "zhushu": "或作“花”。"
                },
                {
                    "paragraph": "一把以入山，山神喜，必得芝也。又採芝及服芝，欲得王相專和之日，支干上下相生為佳。此諸芝名山多有之，但凡庸道士，心不專精，行穢德薄，又不暁入山之術，𨿽得其圖，不知其狀，亦終不能得也。山無大小，皆有鬼神，其神鬼不以芝與人，人則𨿽踐之，不可見也。又雲母有五種，而人多不能分别也，法當舉以向日，㸔其色，詳占視之，乃可知耳。正爾於隂地視之，不見其雜色也。五色並具而多青者名雲英，冝以春服之。五色並具而多赤者名雲珠，冝以夏服之。五色並具而多白者名雲液，冝以秋服之。五色並具而多黒者名雲母，冝以冬服之。但有青黄二色者名雲沙，冝以季夏服之。皛皛純白名磷石，可以四時長服之也。服五雲之法，或以桂葱水玉化之以爲水，或以露於䥫噐中，以玄水熬之為水，或以硝石合於筒中埋之為水，或以蜜搜爲酪，或以秋露漬之百日，韋嚢挻以為粉，或以無巔草樗血合餌之，服之一年，則百病愈，三年，老公反成童子，五年，則役使鬼神，入火不焼，入水不濡，踐棘不傷，與仙人相見。又他物埋之即朽，焼之即燋，而五雲以内猛火中，經時終不然，埋之永不腐敗，故能令人長生也。又云，服之十年，雲氣常覆其上，服其毋以致其子，理自然也。又向日㸔之，晻晻純黒色起者，不中服，令人病淋發瘡。𨿽水餌之，皆當先以茅屋霤水，若東流水露水，漬之百日，淘汰去其𡈽石，乃可用耳。中山衛叔卿服之，積乆能乗雲而行，以其方封之玉匣之中，仙去之後，其子名世，及漢使者梁伯，得而按方合服，皆得仙去。又雄黄當得武都山所出者，純而無雜，其赤如雞冠，光明曄曄者，乃可用耳。其但純黄似雄黄色，無赤光者，不任以作仙藥，可以合理病藥耳。餌服之法，或以蒸煑之，或以酒餌，或先以硝石化為水乃凝之，或以玄胴腸裹蒸之於赤𡈽下，或以松脂和之，或以三物鍊之，引之如布，白如氷，服之皆令人長生，百病除，三尸下，瘢㾗㓕，白髪黒，墮齒生，千日則玉女來侍，可得役使，以致行厨。又玉女常以黄玉為誌，大如黍米，在鼻上，是真玉女也，無此志者，鬼試人耳。玉亦仙藥，但難得耳。玉經曰：服金者壽如金，服玉者壽如玉也。又曰：服玄真者，其命不極。玄真者，玉之别名也。令人身飛輕舉，不但地仙而已。然其道遲成，服一二百斤乃可知耳。玉可以烏米酒及地榆酒化之為水，亦可以葱漿消之為𥹋，亦可餌以爲丸，亦可焼以為粉。服之一年已上，入水不霑，入火不灼，刃之不傷，百毒不犯也。不可用已成之噐，傷人無益，當得璞玉乃可用也。得于闐國白玉尤善。其次有南陽徐善亭部界中玉，及日南盧容水中玉亦佳。赤松子以玄蟲血漬玉為水而服之，故能乘煙上下也。玉屑服之，與水餌之，俱令人不死。所以為不及金者，令人數數發𤍠，似寒食散狀也。若服玉屑者，冝十日輙一服雄黄、丹砂各一刀圭，散髪洗沐寒水，迎風而行，則不發𤍠也。董君異嘗以玉醴與盲人服之，目旬日而愈。有呉延稚者，志欲服玉，得玉經方不具，了不知其節度禁忌，乃招合得“",
                    "zhushu": "招”，一作“始”。"
                },
                {
                    "paragraph": "珪璋環璧，及校",
                    "zhushu": "一作“裝”。"
                },
                {
                    "paragraph": "劒所用甚多，欲餌治服之。後余為說此不中用，乃歎息曰：事不可不精，不但無益，乃㡬作禍也。又銀但不及金玉耳，可以地仙也。服之法，以麥漿化之，亦可以朱草酒餌之，亦可以龍膏鍊之，然三服輙大如彈丸者，又非清貧道士所能得也。又眞珠徑一寸以上可服，服之可以長乆，酪漿漬之，皆化如水銀。亦可以浮石水蜂窠化，包彤蛇黄合之，可引長三四尺，丸服之，絶榖服之，則不死而長生也。淳漆不沾者，服之令人通神長生。餌之法，或以大無腸公子，或云大蟹十枚投其中，或以雲母水，或以玉水合服之，九蟲悉下，惡血從鼻去，一年六甲行厨至也。桂可以葱涕合蒸作水，可以竹瀝合餌之，亦可以先知君腦，或云龜和服之，七年，能歩行水上，長生不死也。巨勝一名胡麻，餌服之不老，耐風濕，補衰老也。桃膠以桑灰汁漬服之，百病愈。乆服之身輕有光明，在晦夜之地，如月出也。多服之則可以斷榖。柠",
                    "zhushu": "一作“楮”。"
                },
                {
                    "paragraph": "木實芝赤者，餌之一年，老者還少，令人徹視見鬼。昔道士梁須年七十乃服之，轉更少，至年百四十𡻕，能夜書，行及奔馬，後入青龍山去。槐子以新甕合泥封之，二十餘日，其表皮皆爛，乃洗之如大豆，日服之。此物主補腦，乆服之，令人髪不白而長生。玄中蔓方、楚飛廉、澤㵼、地黄、黄連之屬，凡三百餘種，皆能延年，可單服也。靈飛散、未夬丸、制命丸、羊血丸，皆令人駐年却老也。南陽酈縣山中有甘谷水，谷水所以甘者，谷上左右皆生甘菊，菊花墮其中，歴世彌乆，故水味為變。其臨此谷中居民，皆不穿井，悉食甘谷水，食者無不老壽，髙者百四五十𡻕，下者不失八九十，無夭年人，得此菊力也。故司空王暢、太尉劉寛、太傅𡊮隗，皆為南陽太守，毎到官，常使酈縣月送甘谷水四十斛，以為飲食。此諸公多患風痺及昡冒，皆得愈，但不能大得其益，如甘谷上居民，生小便飲食此水者耳。又菊花與薏花相似，直以甘苦别之耳。菊甘而薏苦，諺言所謂苦如薏者也。今所在有真菊，但為少耳，率多生於水側，緱氏山與酈縣最多。仙方所謂日精、更生、周盈，皆一菊，而根莖花實異名，其說甚羙，而近来服之者畧無効，正由不得真菊也。夫甘谷水得菊之氣味，亦何足言，而其上居民，皆以延年，况將復好藥，安得無益乎？余亡祖鴻臚少卿，曾為臨沅令，云此縣有廖氏家，世世壽考，或出百𡻕，或八九十。後徙去，子孫轉多夭折。他人居其故宅，復如舊，後累世壽考。由此乃覺是宅之所為，而不知其何故。疑其井水殊赤，乃試掘井左右，得古人埋丹砂數十斛。去數尺，此丹砂汁因泉漸入井，是以飲其水而得壽，况乃餌鍊丹砂而服之乎？余又聞上黨有趙瞿者，病癩歴年，衆治之不愈，𡸁死，或云不及活，流棄之。後子孫轉相注易，其家乃賫粮將之，送置山穴中。瞿在穴中，瞿自怨不幸，晝夜悲歎，涕泣經月，有仙人行經過穴，見而哀之，具問訊之。瞿知其異人，乃叩頭自陳乞哀。於是仙人以一嚢藥賜之，教其服法。瞿服之百許日，瘡都愈，顔色豐恱，肌膚玉澤。仙人又過視之，瞿謝受更生活之恩，乞丐其方。仙人告之曰：此是松脂耳，此山中便多此物，汝鍊之服，可以長生不死。瞿乃歸家，家人初謂之鬼也，甚驚愕。瞿遂長服松脂，身體轉輕，氣力百倍，登危越險，終日不極，年百七十𡻕，齒不墮，髪不白。夜卧，忽見屋間有光，大如鏡者，以問左右，皆云不見。乆而漸大，一室盡明如晝日。又夜見面上有綵女二人，長二三寸，面體皆具，但爲小耳，遊戱其口鼻之間。如是且一年，此女漸長大，出在其側。又常聞琴瑟之音，欣然獨𥬇。在人間三百許年，色如少童，乃入抱犢山去，必地仙也。余時聞瞿服松脂如此，於是竟服。其多役力者，乃車運驢負，積之盈室。服之逺者，不過一月。未覺大有益，輙止。有志者難得如是也。又漢成帝時，獵者於終南山中見一人無衣服，身生黒毛。獵人見之，欲逐取之，而其人踰坑越谷，有如飛騰，不可逮及。於是乃宻伺候其所在，合圍得之，定是婦人。問之，言我本是秦之宫人也，聞𨵿東賊至，秦王出降，宫室焼燔，驚走入山，飢無所食，𡸁餓死。有一老翁，教我食松葉松實，當時苦澁，後稍便之，遂使不飢不渇，冬不寒，夏不𤍠。計此女定是秦王子嬰宫人，至成帝之世，三百許𡻕，乃将歸，以榖食之。初聞榖臭嘔吐，累日乃安。如是二年許，身毛乃脱落，轉老而死。向使不為人所得，便成仙人矣。南陽文氏說其先祖，漢末大亂，逃去山中，飢困欲死。有一人教之食术，遂不能飢。數十年乃來還郷里，顔色更少，氣力勝故。自說在山中時，身輕欲跳，登髙復險，歴日不極，行氷雪中，了不知寒。常見一髙巖上，有數人對坐慱戯者，有讀書者，俛而視文氏，因閲其相問，言此子中呼上否？其一人答言未可也。术一名山葪，一名山精，故神藥經曰：必欲長生，常服山精。昔仙人八公，各服一物，以得陸仙，各數百年，乃合神丹金液，而昇太清耳。人若合八物，鍊而服之，不得其力，是其藥力有轉相勝畏故也。韓終服菖蒲十三年，身生毛，日視書萬言，皆誦之，冬𥘵不寒。又菖蒲生湏得石上，一寸九節已上，紫花者尤善也。趙他子服桂二十年，足下生毛，日行五百里，力舉千斤。移門子服五味子十六年，色如玉女，入水不霑，入火不灼也。楚文子服地黃八年，夜視有光，手上車弩也。林子明服术十一年，耳長五寸，身輕如飛，能超踰淵谷二丈許。杜子㣲服天門冬，御八十妾，有子百三十人，日行三百里。任子季服茯苓十八年，仙人玉女徃從之，能隱能彰，不復食榖，炙瘢皆㓕，面體玉光。陵陽子仲服逺志二十年，有子三十七人，開書所視不忘，坐在立亡。仙經曰：𨿽服草木之葉，已得數百𡻕，勿怠於神丹，終不能仙。以此論之，草木延年而已，非長生之藥可知也。未得作丹，且可服之，以自榰持耳。”或問：“服食藥物，有前後之冝乎？”抱朴子答曰：“按中黄子服食節度云，服治病之藥，以食前服之；養性之藥，以食後服之。吾以咨鄭君，何以如此？鄭君言，此易知耳。欲以藥攻病，旣冝及未食，内虚冷藥，力勢易行，若以食後服之，則藥但攻榖而力盡矣。若欲養性，而以食前服藥，則力未行而被榖駈之下去不得止，無益也。”或問曰：“人服藥以養性，云有所冝，有諸乎？”抱朴子答曰：“按玉䇿記及開明經，皆以五音六屬，知人年命之所在，子午屬庚，卯酉屬己，寅申屬戊，丑未屬辛，辰戌屬丙，己亥屬丁。一言得之者，宫與土也。三言得之者，徴與火也。五言得之者，羽與水也。七言得之者，商與金也。九言得之者，角與木也。若本命屬土，不冝服青色藥。屬金，不冝服赤色藥；屬木，不冝服白色藥；屬水，不冝服黄色藥；屬火，不冝服黑色藥。以五行之義，木尅土，土尅水，水尅火，火尅金，金尅木故也。若金丹大藥，不復論冝與不冝也。",
                    "zhushu": "",
                    "type": 2
                },
                {
                    "paragraph": "一言宮。庚子庚午，辛未辛丑，丙辰丙戌，丁亥丁巳，戊寅戊申，己卯己酉。",
                    "zhushu": "",
                    "type": 2
                },
                {
                    "paragraph": "三言徵。甲辰甲戌，乙亥乙巳，丙寅丙申，丁酉丁卯，戊午戊子，己未己丑。",
                    "zhushu": "",
                    "type": 2
                },
                {
                    "paragraph": "五言羽。甲寅甲申，乙夘乙酉，丙子丙午，丁未丁丑，壬辰壬戌，癸巳癸亥。",
                    "zhushu": "",
                    "type": 2
                },
                {
                    "paragraph": "七言啇。甲子甲午，乙丑乙未，庚辰庚戌，辛巳辛亥，壬申壬寅，癸卯癸酉。",
                    "zhushu": "",
                    "type": 2
                },
                {
                    "paragraph": "九言角。戊辰戊戌，己巳己亥，庚寅庚申，辛卯辛酉，壬午壬子，癸丑癸未。",
                    "zhushu": "",
                    "type": 2
                },
                {
                    "paragraph": "禹步法。前舉左，右過左，左就右。次舉右，左過右，右就左。次舉右，右過左，左就右。",
                    "zhushu": "",
                    "type": 2
                },
                {
                    "paragraph": "如此三歩，當滿二丈一。後有九跡。小神方，用真丹三斤，白蜜一斤，合和日曝煎之，令可丸。旦服如麻子十丸，未一年，髪白更黒，齒墮更生，身體潤澤，長服之，老翁還成少年，常服長生不死也。小餌黄金方，火銷金内清酒中，二百出，二百入，即沸矣。握之出指間，令如泥。若不沸，及握之不出指間，即復銷之，内酒中無數也。成復如彈丸一枚，亦可汁一丸，外為小丸，服三十日，無寒温，神人玉女下之。下銀亦可餌，與金内法，服此二物，可居名山石室中，一年即輕舉矣。人間服之，名地仙，勿妄傳也。兩餌銷黄金法，猪負革方，脂三斤，醇苦酒一斗，取黄金五兩，置噐中煎之，出爐，以金置中，百入百出，苦酒亦示。飡一斤金，弊天地，食半斤金，壽二千𡻕，五兩，千二百嵗，無多少，便可餌之。當以王相之日，作之神良，勿傳人，傳人藥成不神也。欲食去尸藥，當服丹砂。餌丹砂法，丹砂一斤，搗，下從苦酒三升，淳漆二升，",
                    "zhushu": "一本和蜜二升。"
                },
                {
                    "paragraph": "凡物合令相得，㣲火上煎之，令可丸，服如麻子三丸，日𠕅。四十日，腹中百病愈，三尸去；服之百日，肌骨堅強；服之千日，司命削死籍，與天地相保，日月相望，改形易容，變化無常，日中無影，乃别無光矣。”",
                    "zhushu": ""
                }
            ]
        },
        {
            "name": "辨問内篇第十二",
            "paragraphs": [
                {
                    "paragraph": "辨問内篇第十二",
                    "zhushu": "",
                    "type": 1
                },
                {
                    "paragraph": "或問曰：“若仙必可得，聖人已修之矣，而周孔不為之者，是無此道可知也。”抱朴子答曰：“夫聖人不必仙，仙人不必聖。聖人受命，不值長生之道，但自欲除殘去賊，夷險平暴，制禮作樂，著法𡸁教，移不正之風，易流遁之俗，匡将危之主，扶亡微之國，刋詩書，撰河洛，著經誥，和雅頌，訓童蒙，應聘諸國，突無凝煙，席不暇煖，其事則鞅掌㒺極，窮年無已，亦焉能閉聦掩明，内視反聽，呼吸道引，長齋乆㓗，入室煉形，登山採藥，數息思神，斷榖清腸哉？至於仙者，唯湏篤志至信，勤而不怠，能恬能靜，便可得之，不待多才也。有入俗之髙真，乃為道者之重累也。得合一大藥，知一養神之要，則長生乆視，豈若聖人所修為者，云云之無限乎？且夫俗所謂聖人者，皆治世之聖人，非得道之聖人。得道之聖人，則黄老是也。治世之聖人，則周孔是也。黄帝先治世而後登山，此是偶有能兼之才者也。古之帝王刻於㤗山，可省讀書者七十二家，其餘磨㓕者不可勝數，而獨記黄帝仙者，其審然可知也。世人以人所尢長，衆所不及者，便謂之聖，故善圍棊之無比者，則謂之棊聖，故嚴子卿、馬綏明于今有棊聖之名焉。善史書之絶時者，則謂之書聖，故衛恊、張墨子今有書聖之名焉。善刻削之尤巧者，則謂之木聖，故張衞馬忠于今有木聖之名焉。故孟子謂伯夷，清之聖者也。吾試演而論之，則聖非一事。夫班秋倕狄，機械之聖也；附扁和緩，治疾之聖也；子韋甘均，占候之聖也；史蘇辛廖，卜筮之聖也；夏育杜囬，筋力之聖也；荆軻聶政，勇敢之聖也；飛廉夸父，輕速之聖也；子野延州，知音之聖也；孫呉韓白，用兵之聖也。聖者，人事之極號也，不獨於文學而已矣。莊周云：盗有聖人之道五焉：妄意而知人之藏者，明也；先入而不疑者，勇也；後出而不懼者，義也；知可否之冝者，知也；分財均同者，仁也。不得此道而成天下大盗者，未之有也。”或曰：“聖人之道，不得枝分葉散，必緫而兼之，然後為聖。”余答之曰：“孔子門徒，達者七十二，而各得聖人之一體，是聖事有剖判也。又云：顔淵具體而㣲，是聖事有厚薄也。又易曰：有聖人之道四焉：以言者尚其辭，以動者尚其變，以制噐者尚其象，以卜筮者尚其占。此則聖道可分之明證也。何為善於道德以致神仙者，獨不可謂之為得道之聖？茍不有得道之聖，則周孔不得為治世之聖乎？既非一矣，何以當責使相兼乎？按仙經以爲諸得仙者，皆其受命偶值神仙之氣，自然所禀，故胞胎之中，已含信道之性。及其有識，則心好其事，必遭明師而得其法。不然，則不信不求，求亦不得也。玉鈐云：主命原由人之吉凶，制在結胎受氣之日，皆上得列宿之精。其值聖宿則聖，值賢宿則賢，值文宿則文，值武宿則武，值貴宿則貴，值冨宿則冨，值賤宿則賤，值貧宿則貧，值壽宿則壽，值仙宿則仙。又有神仙聖人之宿，有治世聖人之宿，有兼二聖之宿，有貴而不冨之宿，有冨而不貴之宿，有兼冨貴之宿，有先冨後貧之宿，有先貴後賤之宿，有兼貧賤之宿，有冨貴不終之宿，有忠孝之宿，有兇惡之宿。如此不可具載，其較畧如此。為人生本有定命，張車子之說是也。茍不受神仙之命，則必無好仙之心。未有心不好之而求其事者也，未有不求而得之者也。自古至今，有髙才明達而不信有仙者，有平平許人學而得仙者。甲𨿽多所鑒識而或蔽於仙，乙則多所不通而偏達其理。此豈非天命之所使然乎？夫道家寳秘仙術，弟子之中，尤尚簡擇，至精彌乆，然後告之以要訣，况於世人，幸自不信不求，何為當强以語之邪？既不能化令信之，又将招嗤速謗。故得道之士，所以與世人異路而行，異處而止，言不欲與之交，身不欲與之雜。隔千里，猶恐不足以逺煩勞之攻，絶軌迹，猶恐不足以免毁辱之𨢄。貴不足以誘之，冨不足以移之，何肯當自衒於俗士，言我有仙法乎？此蓋周孔所以無縁而知仙道也。且夫周孔，蓋是髙才大學之深逺者耳，小小之伎，猶多不閑，使之跳丸㺯劒，踰鋒投狹，履絙登幢，擿盤縁案，跟挂萬仞之峻峭，游泳吕梁之不測，手扛千鈞，足躡驚颷，暴虎檻豹，攬飛捷矢，凡人為之，而周孔不能，以過於此者乎？他人之所念慮，蚤虱之所首向，隔墻之朱紫，林下之草芥，匣匱之書籍，地中之寳藏，豊林邃藪之鳥獸，重淵洪澤之魚鱉，令周孔委曲其采色，分别其物名，經列其多少，審實其有無，未必能盡知，况於逺此者乎？聖人不食則飢，不飲則渇，灼之則𤍠，凍之則寒，撻之則痛，刃之則傷，𡻕乆則老矣，損傷則病矣，氣絶則死矣。此是其所與凡人無異者甚多，而其所以不同者至少矣。所以過絶人者，唯在於才長思逺，口給筆髙，德全行㓗，強訓慱聞之事耳，亦安能無事不兼邪？既已著作典謨，安上治民，復欲使之兩知仙道，長生不死，以此責聖人，何其多乎？吾聞至言逆俗耳，真語必違衆。儒士卒覽吾此書者，必為吾非毁聖人。吾豈然哉？但欲盡物理耳。理盡事窮，則似於謗訕周孔矣。世人謂聖人從天而墜，神靈之物，無所不知，無所不能。其於服畏其名，不敢復料之以事。謂為聖人所不能，則人無復能知者也。聖人所不知，則人無復知之者，不亦𥬇哉！今具以近事校之，想可以悟也。完山之鳥，賣生送死之聲，孔子不知之，便可復謂顔囬，只可偏解之乎！聞太山婦人之哭，問之，乃知虎食其家三人，又不知此婦人何以不徙去之意，湏答乃悟。見羅雀者純得黄口，不辨其意，問之乃覺。及欲葬母，不知父墓所在，湏人語之，既定墓崩，又不知之。弟子誥之，乃泫然流涕。又疑顔淵之盗食，乃假言欲祭仙人，卜掇塵之虚偽。廏焚，又不知傷人馬否。顔淵後便謂之已死。又周流七十餘國，而不能逆知人之必不用之也，而恓恓惶惶，席不暇温。又不知匡人當圍之，而由其途。問老子以古禮，禮有所不解也。問郯子以鳥官，官有所不識也。行不知津，而使人問之，又不知所問之人，必譏之而不告其路，若爾可知不問也。下車逐歌鳯者，而不知彼之不住也。見南子而不知其無益也。諸若此𩔗，不可具舉。但不知仙法，何足怪哉！又俗儒云：聖人所不能，則餘人皆不能。則宕人水居，梁母火化，子伯耐至𤍠，仲都堪酷寒，左慈兵解而不死，甘始休糧以經𡻕，范軼見斫而不入，鼈令流尸而更生，少千執百鬼，長房縮地脉，仲甫假形於晨鳬，張楷吹嘘起雲霧，未聞周孔能為斯事也。”俗人或曰：“周、孔皆能為此，但不為耳。”吾答之曰：“必不求之於明文，而指空以空言者，吾便可謂周、孔能振翮飜飛，翺翔八極，興雲致雨，移山㧞井，但不為耳。一不以記籍見事為據者，復何限哉！必若所云者，吾亦可以言周孔皆已昇仙，但以此法不可以訓世，恐人皆知不死之可得，皆必悉委供養，廢進䆠而登危浮深，以修斯道，是為家無復子孫，國無復臣吏，忠孝並䘮，大倫必亂。故周、孔宻自為之，而祕不告人，外託終亡之形，内有上仙之實。如此，則子亦将何以難吾乎？亦又未必不然也。靈寳經有正機平𢖍飛龜授祑凡三篇，皆仙術也。呉王伐石以治宫室，而於合石之中，得紫文金簡之書，不能讀之，使使者持以問仲尼，而欺仲尼曰：‘呉王閑居，有赤雀衘書以置殿上，不知其義，故逺諮呈。’仲尼以視之，曰：‘此乃靈寳之方，長生之法，禹之所服，𨼆在水邦，年齊天地，朝于紫庭者也。禹將仙化，封之名山石凾之中，乃今赤雀衘之，殆天授也。’以此論之，是夏禹不死也，而仲尼又知之，安知仲尼不皆宻修其道乎？正復使聖人不為此事，未可謂無其効也。人所好惡，各各不同，諭之以面，豈不信哉？誠合其意，𨿽小必為也；不合其神，𨿽大不學也。好苦憎甘，既皆有矣；嗜利棄義，亦無數焉。聖人之大寳曰位，何以聚人曰財。又曰：‘富與貴，是人之所欲，而昔己有禪之以帝王之位而不用，委之以四海之富而不願，蔑三九之官，背玉帛之聘，遂山林之髙㓗，甘魚釣之䧢業者，蓋不可勝數耳。’又曰：‘男女飲食，人之大欲存焉。’是以好色不可諫，甘㫖可忘憂。昔有絶榖棄羙，不畜妻妾，超然獨徃，倍然得意，顧影含歡，漱流忘味者，又難勝記也。人情莫不愛紅顔艶姿，輕體柔身，而黄帝逺篤𨢄之嫫母，陳侯怜可憎之敦洽。人鼻無不樂香，故流黃鬱金，芝蘭蘇合，玄膽素膠，江離掲車，春蕙秋蘭，價同瓊瑶，而海上之女，逐酷臭之夫，隨之不止。周文嗜不羙之𦵔，不以易大牢之滋味；魏明好椎鑿之聲，不以易絲竹之和音。人各有意，安可求此以同彼乎？周孔自偶，不信仙道，日月有所不照，聖人有所不知，豈可以聖人所不為，便云天下無仙？是責三光不照覆盆之内也。”",
                    "zhushu": ""
                }
            ]
        },
        {
            "name": "極言内篇第十三",
            "paragraphs": [
                {
                    "paragraph": "極言内篇第十三",
                    "zhushu": "",
                    "type": 1
                },
                {
                    "paragraph": "或問曰：“古之仙人者，皆由學以得之，將特禀異氣耶？”抱朴子答曰：“是何言歟？彼莫不負笈隨師，積其功勤，蒙霜冐險，櫛風沐雨，而躬親灑掃，契闊勞藝，始見之以信行，終被試以危困，性篤行貞，心無怨貳，乃得升堂，以入於室。或有怠厭而中止，或有怨恚而造退，或有誘於榮利，而還修流俗之事，或有敗於邪說，而失其淡泊之志，或朝為而夕欲其成，或坐修而立望其効。若夫覩財色而心不戰，聞俗言而志不沮者，萬夫之中，有一人為多矣。故為者如牛毛，獲者如麟角也。夫彀勁弩者，効力於發箭；渉大川者，保全於既濟；井不達泉，則猶不掘也；一歩未至，則由不徃也。修塗之累，非移晷所臻；凌霄之髙，非一匱之積。然升峻者患於𡸁上而力不足，為道者病於方成而志不遂。千倉萬箱，非一耕所得；千天之木，非旬日所長；不測之淵，起於汀瀅；陶朱之資，必積百千。若乃人退己進，隂子所以窮至道也。敬卒若始，羡門所以致雲龍也。我志誠堅，彼何人哉？”抱朴子曰：“俗民既不能生生，而務所以煞生。夫有盡之物，不能給無已之耗；江河之流，不能盈無底之噐也。凡人利入少而費用多者，猶不供也，况無錙銖之來，而有千百之徃乎？人無少長，莫不有疾，但輕重言之耳。而受氣各有多少，多者其盡遲，少者其竭速。其知道者，補而救之，必先復故，然後方求量表之益。若令服食終日，則肉飛骨騰，導引改朔，則羽翮參差，則世間無不信道之民也。患乎升勺之利未堅，而鍾石之費相追，根移之據未極，而氷霜之毒交攻。不知過之在己，而反云道之無益，故捐丸散而罷吐納矣。故曰非長生難也，聞道難也；非聞道難也，行之難也；非行之難也，終之難也。良匠能與人規矩，不能使人必巧也；明師能授人方書，不能使人必爲也。夫修道猶如播榖也，成之猶收積也。厥田𨿽沃，水澤𨿽羙，而爲之失天時，耕鋤又不至，登稼被壟，不穫不刈，頃𤱔𨿽多，猶無穫也。凡夫不徒不知益之為益也，又不知損之為損也。夫損易知而速焉，益難知而遲焉，而尚不悟其易，安能識其難哉？天損之者如燈火之消脂，莫之見也，而忽盡矣；益者如苗禾之播殖，莫之覺也，而忽茂矣。故治身養性，務謹其細，不可以小益為不平而不修，不可以小損為無傷而不防。凡聚小所以就大，積一所以至億也。若能愛於㣲，成之於著，則㡬乎知道矣。”或問曰：“古者豈有無所施行，而偶自長生者乎？”抱朴子答曰：“無也。或隨明師，積功累勤，便得賜以合成之藥；或受秘方，自行治作，事不接於世，言不累於俗，而記著者，止存其姓名，而不能具知其所以得仙者，故闕如也。昔皇帝生而能言，役使百靈，可謂天授自然之體者也，猶復不能端坐而得道，故陟王屋而授丹經，到𪔂湖而飛流珠，登崆峒而問廣成，之具茨而事大隗，適東岱而奉中黄，入金谷而諮㳙子，論道養則資玄素二女，精推步則訪山嵇力牧，講占候則詢風后，著體診則受雷岐，審攻戰則納五音之䇿，窮神奸則記白澤之辭，相地理則書青鳥之說，救傷殘則綴金冶之術，故能畢該秘要，窮道盡真，遂昇龍以髙躋，與天地乎㒺極也。然按神仙經，皆云黄帝及老子奏事大乙元君，以受要訣，况乎不逮彼二君者，安有自得仙度世者乎？未之聞也。”或曰：“黄帝審仙者，橋山之塚，又何為乎？”抱朴子答曰：“按荆山經及龍首記，皆云黄帝服神丹之後，龍來迎之，群臣追慕，靡所措思，或取其几杖，立廟而祭之；或取其衣冠，葬而守之。列仙傳云，黄帝自擇亡日，七十日去，七十日還，葬于喬山，山陵",
                    "zhushu": "一作“後”。"
                },
                {
                    "paragraph": "忽崩，墓空無尸，但劒舄在焉。此諸説𨿽異，要於為仙也。言黄帝仙者，見於道書及百家之説者甚多，而儒家不肯長竒怪，閱異塗，務於禮教，而神仙之事，不可以訓俗，故云其死，以杜民心耳。朱巴欒巴于公，有功惠於民，百姓皆生為之立廟祠。又古者盛德之人，身没之後，臣子刋其勲績於不朽之噐。而今世君長遷轉，吏民思戀，而𣗳德頌之碑者，徃徃有焉。此亦黄帝有廟墓之𩔗也，豈足以證其必死哉？”或人問曰：“彭祖八百，安期三千，斯壽之過人矣。若果有不死之道，彼何不遂仙乎？豈非禀命受氣，自有修短，而彼偶得其多，理不可延，故不免於彫隕哉？”抱朴子答曰：“按彭祖經云，其自帝嚳佐堯，歴夏至殷為大夫，殷王遣綵女從受房中之術，行之有効，欲殺彭祖，以絶其道。彭祖覺焉而逃去，去時年七八百餘，非為死也。黄帝石",
                    "zhushu": "一作“山”。"
                },
                {
                    "paragraph": "公記云：彭祖去後七十餘年，門人於流沙之西見之，非死明矣。又彭祖之弟子，青衣烏公、黒穴公、秀眉公、白兎公子、離婁公、太足君、髙丘子、不肯來七八人，皆歴數百𡻕，在殷而各仙去，况彭祖何肯死哉？又劉向所記列仙傳，亦言彭祖是仙人也。又安期先生者，賣藥於海邉，瑯琊人傳世見之，計已千年。秦始皇請與語，三日三夜，其言髙，其㫖逺，慱而有證。始皇異之，乃賜之金璧，可直數千萬。安期受而置之於阜郷亭，以赤玉舄一量為報，留書曰，復數千載，求我於蓬萊山。如此，是為見始皇時已千𡻕矣，非為死也。又始皇剛暴而驁狼，最是天下之不應信神仙者，又不中以不然之言答對之者也。至於問安期以長生之事，安期答之允當，始皇惺悟，信世間之必有仙道，既厚惠遺，又甘心欲學不死之事，但自無明師也，而為盧敖徐福軰所欺弄，故不能得耳。向使安期先生言無符據，三日三夜之中，足以窮屈，則始皇必將烹煑屠戮，不免𪔂爼之禍，其厚惠安可得乎？”或問曰：“世有服食藥物，行氣道引，不免死者，何也？”抱朴子答曰：“不得金丹，但服草木之藥，及修小術者，可以延年遲死耳，不得仙也。或但知服草藥，而不知還年",
                    "zhushu": "悞作房中。"
                },
                {
                    "paragraph": "之要術，則終無乆生之理也。或不曉帶神符，行禁戒，思身神，守真一，則正可令内疾不起，風濕不犯耳。若卒有惡鬼強邪，山精水毒害之，則便死也。或不得入山之法，令山神為之作禍，則妖鬼試之，猛獸傷之，溪毒繫之，蛇蝮螫之，致多死事，非一條也。或修道脕暮，而先自損傷已深，難可𥙷復，𥙷復之益，未得根據，而疾隨復作，所以尅伐之事，亦何縁得長生哉？或年老為道而得仙者，戓年少為道而不成者，何哉？彼𨿽年老而受氣本多，受氣本多則傷損薄，傷損薄則易養，易養故得仙也。此𨿽年少而受氣本少則傷深，傷深則難救，難救故不成仙也。夫木槿楊栁，斷殖之更生，倒之亦生，横之亦生，生之易者，莫過斯木也。然埋之既淺，又未得乆，乍刻乍剥，或揺或㧞，𨿽壅以膏壤，浸以春澤，猶不脫於枯瘁者，以其根荄不固，不暇吐其萌芽，津液不得遂結其生氣也。人生之為體，易傷難養，方之二木，不及逺矣。而所以攻毁之者，過於刻剥，劇乎摇拔也，濟之者鮮，壊之者衆，死其冝也。夫吐故納新者，因氣以長氣，而氣大衰者則難長也。服食藥物者，因血以益血，而血𡸁竭者則難益也。夫奔馳而喘逆，或欬或滿，用力没體，汲汲短乏者，氣損之候也。面無光色，皮膚枯腊，脣焦脉白，腠理萎瘁者，血减之證也。二證既衰於外，則靈根亦凋於中矣。如此則不得上藥，不能救也。凡為道而不成，營生而得死者，其人非不有氣血也，然身中之所以為氣為血者，株源已䘮，但餘其枝流也。譬猶入水之燼，火㓕而煙不即息；既斷之木，柯葉猶生。二者非不有煙，非不有葉，而其所以為煙為葉者，已先亡矣。世人以覺病之日，始作為矣，猶以氣絶之日，為身䘮之後也。唯怨風冷與暑濕，不能傷壯實之人也。徒患體虚氣少者，不能堪之，故為所中耳。何以較之？設有數人，年紀老壯既同，服食厚薄又等，俱造沙漠之地，並冐嚴寒之夜，素雪墮於上，玄氷結於下，寒風摧條而宵駭，欬唾凝呀於脣吻，則其中將有獨中冷者，而不必盡病也。非冷氣之有偏，蓋人體有不耐者耳。故俱食一物，或獨以結病者，非此物之有偏毒也。鈞噐齊飲，而或醒或醉者，非酒勢之有彼此也。同冐炎暑，而或獨以暍死者，非天𤍠之有公𥝠也。齊服一藥，而或昏暝煩悶者，非毒烈之有愛憎也。是以衝風赴林，而枯柯先摧；洪濤凌崖，而拆隙首頽；烈火燎原，而燥卉前焚；龍椀墜地，而脆者獨破。由兹以觀，則人之無道，體己素病，因風寒暑濕者以發之耳。茍能令正氣不衰，形神相衛，莫能傷也。凡為道者，常患於脕，不患於早也。特年紀之少壯，體力之方剛者，自役過差，百病兼結，命危朝露，不得大藥，但服草木，可以差於常人，不能延其大限也。故仙經曰，養生以不傷為本，此要言也。神農曰，百病不愈，安得長生？信哉斯言也。”或問曰：“所謂傷之者，豈非色慾之間乎？”抱朴子曰：“亦何獨斯哉？然長生之要，在乎還年之道，上士知之，可以延年除病，其次不以自伐者。若年尚少壯而知還年，服隂丹以補腦，采七液於長空者，不服藥物，亦不失三百𡻕也，但不得仙耳。不得其術者，古人方之於氷盃之盛湯，羽苞之蓄火也。且又才所不逮，而困思之，傷也；力所不勝，而強舉之，傷也；悲哀憔悴，傷也；喜樂過差，傷也；汲汲所欲，傷也；乆談言𥬇，傷也；𥨊息失時，傷也；挽弓引弩，傷也；沉醉嘔吐，傷也；飽食即卧，傷也；跳走喘乏，傷也；歡呼哭泣，傷也；隂陽不交，傷也。積傷至盡則早亡，早亡非道也。是以養生之方，唾不及逺，行不疾步，耳不極聽，目不乆視，坐不至乆，卧不及疲。先寒而衣，先𤍠而解。不欲極飢而食，食不過飽；不欲極渇而飲，飲不過多。凡食過則結積聚，飲過則成痰癖。不欲甚勞甚逸，不欲起晚，不欲汗流，不欲多睡，不欲奔車走馬，不欲極目逺望，不欲多啖生冷，不欲飲酒當風，不欲數數沐浴，不欲廣志逺願，不欲規造異巧。冬不欲極温，夏不欲窮凉，不露卧里下，不眠中見肩。大寒大𤍠，大風大霧，皆不欲冐之。五味入口，不欲偏多，故酸多傷脾，苦多傷肺，辛多傷肝，鹹多則傷心，甘多則傷腎，此五行自然之理也。凡言傷者，亦不便覺也，謂乆則壽損耳。是以善攝生者，卧起有四時之早晚，興居有至和之常制。調利筋骨，有偃仰之方；杜疾閑邪，有吞吐之術；流行榮衛，有補㵼之法；節宣勞逸，有與奪之要。忍怒以全隂氣，抑喜以養陽氣。然後先將服草木以救虧缺，後服金丹以定無窮，長生之理，盡於此矣。若有欲决意任懐，自謂達識知命，不泥異端，極情肆力，不營乆生者，聞此言也，𨿽風之過耳，電之經目，不足諭也。𨿽身枯於流連之中，氣絶於紈𦂶之間，而甘心焉，亦安可告之以養生之事哉？不惟不納，乃謂妖訛也，而望彼信之，所謂以明鑑給矇瞽，以絲竹娯聾夫也。”",
                    "zhushu": ""
                }
            ]
        },
        {
            "name": "勤求内篇第十四",
            "paragraphs": [
                {
                    "paragraph": "勤求内篇第十四",
                    "zhushu": "",
                    "type": 1
                },
                {
                    "paragraph": "抱朴子曰：“天地之大德曰生。生好物者也。是以道家之所至秘而重者，莫過乎長生之方也。故血盟乃傳，傳非其人，戒在天罰。先師不敢以輕行授人，湏人求之至勤者，猶當㨂選至精者乃教之，况乎不好不求，求之不篤者，安可衒其沽以告之哉？其受命不應仙者，𨿽日見仙人成群在世，猶必謂彼自異種人，天下别有此物，或呼為鬼魅之變化，或云偶值於自然，豈有肯謂修為之所得哉？茍心所不信，𨿽令赤松王喬言提其耳，亦當同以為妖訛。然時頗有識信者，復患於不能勤求明師。夫曉至要，得真道者，誠自甚稀，非倉卒可值也。然知之者，但當少耳，亦未嘗絶於世也。由求之者不廣不篤，有仙命者，要自當與之相值也。然求而不得者有矣，未有不求而得者也。世間自有奸偽圖錢之子，而竊道士之號者，不可勝數也。然此等復不肯挺無所知也，皆復粗開頭角，或妄沽名，加之以伏邪𩛙偽，而好事之徒，不識其真偽者，徒多之進問，自取誑惑，而拘制之，不令得行。廣㝷奇士異人而告之曰：道盡於此矣。以誤於有志者之不少，可歎可恚也。或聞有暁消五雲、飛八石、轉九丹、治黄白、水瓊",
                    "zhushu": "一作“槿”。"
                },
                {
                    "paragraph": "瑶、花朱碧、凝霜雪於神爐，採靈芝於嵩岳者，則多而毁之曰：此法獨有赤松、王喬知之，今世之人而云知之者，皆虚妄耳。則淺見之家，不覺此言有詐偽而作，便息逺求之意。悲夫！可為慨歎者也。凌晷飈飛，暫少忽老，迅速之甚，諭之無物。百年之壽，三萬餘日耳。㓜弱則未有所知，衰邁則歡樂並廢。童蒙昏耄，除數十年，而險隘憂病，相㝷代有。居世之年，畧消其半，計定得百年者，喜𥬇平和，則不過五六十年，咄嗟滅盡。哀憂昏耄，六七千日耳，顧盻已盡矣，况於全百年者，萬未有一乎？諦而念之，亦無以𥬇彼夏蟲朝菌也，蓋不知道者之所至悲矣。里語有之：人在世間，日失一日，如牽牛羊以詣屠所，毎進一步，而去死轉近。此譬𨿽𨢄，而實理也。達人所以不愁死者，非不欲求，亦固不知所以免死之術，而空自焦愁，無益於事。故云樂天知命，故不憂耳，非不欲乆生也。姫公請代武王，仲尼曵杖悲懐，是知聖人亦不樂速死矣。俗人見莊周有大夢之諭，因復競共張齊死生之論，蓋詭道強達，陽作違抑之言，皆仲尼所為破律應煞者也。今察諸有此談者，被疾病則遽針灸，冐危險則甚畏死。然末俗通弊，不崇真信，背典誥而治子書，若不吐反理之巧辨者，則謂之朴野，非老莊之學。故無骨殖而取偶俗之徒，遂流漂於不然之說，而不能自返也。老子以長生乆視為業，而莊周貴於揺尾塗中，不為被網之龜、被綉之牛，餓而求粟於河侯，以此知其不能齊死生也。晚學不能考校虚實，偏據一句，不亦謬乎？且夫深入九泉之下，長夜罔極，始為螻蟻之粮，終與塵壤合體，令人怛然心𤍠，不覺咄嗟。若心有求生之志，何可不棄置不急之事，以修玄妙之業哉？其不信則已矣，其信之者，復患違俗情之不蕩盡，而不能專以養生為意，而營世務之餘，睱而為之，所以或有違之者，恒病晚而多不成也。凡人之所汲汲者，勢利嗜欲也。茍我身之不全，𨿽髙官重權，金玉成山，妍艶萬計，非我有也。是以上士先營長生之事，長生定可以任意。若未昇玄去世，可且地仙人間，若彭祖、老子，止人中數百𡻕，不失人理之懽，然後徐徐登遐，亦盛事。然决湏好師，師不足奉，亦無由成也。昔漢太后從夏侯勝受尚書，賜黃金百斤，他物不可勝數。及勝死，又賜勝家錢二百萬，為勝素服一百日。成帝在東宫時，從張禹受論語，及即尊位，賜禹爵𨵿内侯，食邑千戸，拜光禄大夫，賜黄",
                    "zhushu": "金百。"
                },
                {
                    "paragraph": "斤，又遷丞相，進爵安昌侯。年老乞骸骨，賜安車駟馬，黄金百斤，錢數萬。及禹疾，天子自臨省之，親拜禹牀下。章帝在東宫時，從桓榮以受孝經。及帝即位，以榮為太常上卿，天子幸榮第，令榮東面坐，設几杖，㑹百官及榮門生生姪數百人，帝親自持業講說。賜榮爵𨵿内侯，食邑五千戸。及榮病，天子幸其家，入巷下車，把卷而趨，如弟子之禮。及榮薨，天子為榮素服。凡此諸君，非能攻城野戰，折衝拓境，懸旌効節，",
                    "zhushu": "一作“郊垌”。"
                },
                {
                    "paragraph": "祈連方，轉元功，騁鋭絶域也。徒以一經之業，宣傳章句，而見尊重巍巍如此。此但能說死人之餘言耳，帝王之貴，猶自卑降以敬事之。世間或有欲試修長生之。道者，而不肯謙下於堪師者，直爾蹴迮，從求至要，寧可得乎？夫學者之恭遜驅走，何益於師之分寸乎？然不爾，則是彼心不盡。彼心不盡，則令人告之不力。告之不力，則秘訣何可悉得邪？不得已當以浮淺示之，豈足以成不死之功哉！亦有人皮膚好喜，而信道之誠，不根心神，有所索欲，陽為曲恭，累日之間，怠慢已出。若值明智之師，且欲詳觀來者變態，試以淹乆，故不告之，以測其志。則若此之人，情偽行露，亦終不得而教之，教之亦不得盡言吐實，言不了則為之無益也。陳安世者，年十三𡻕，蓋灌叔本之客子耳，先得仙道。叔本年七十皓首，朝夕拜安世曰：道尊德貴，先得道者，則為師矣。吾不敢倦執弟子之禮也。由是安世告之要方，遂復仙去矣。夫人生先受精神於天地，後禀氣於父母，然不得明師告之以度世之道，則無由免死。鑿石有餘焰，年命已凋頹矣。由此論之，明師之恩，誠為過於天地，重於父母多矣，可不崇之乎！可不求之乎？”抱朴子曰：“古人質正，貴行賤言，故為政者不尚文辨，修道者不崇辭說。風俗衰薄，外𩛙彌繁，方䇿既山積於儒門，而内書亦鞅掌於術家。初學之徒，即未便可授以大要，又亦人情以本末殷冨者為快，故後之知道者，干吉容嵩桂帛諸家，各著千所篇，然率多教誡之言，不肯善為人開顯大向之指歸也。其至真之訣，或但口傳，或不過㝷尺之素，在領帶之中，非隨師經乆，累勤歴試者，不能得也。雜猥弟子，皆各隨其用心之踈宻，履苦之乆逺，察其聦明之所逮，及志力之所能辨，各有所授。千百𡻕中，時有盡其嚢枕之中，肘腋之下，秘要之耳。或但將之合藥，藥成分之，足以使之不死而已。而終年不以其方文傳之，故世間道士，知金丹之事者，萬無一也。而管見之屬為仙法，當具在於紛若之書，及於祭祀拜伏之間而已矣。夫長生制在大藥耳，非祠醮之所定也。昔秦漢二代，大興祈禱，所祭太乙五神、陳寳八神之屬，動用牛羊榖帛，錢費億萬，了無所益。况於疋夫，德之不備，體之不養，而欲以三牲酒餚，祝願鬼神，以索延年，惑亦甚矣。或頗有好事者，誠欲為道，而不能勤求明師，合作異藥，而但晝夜誦講不要之書數千百卷，詣老無益，便謂天下果無仙法。或舉門扣頭，以向空坐，烹宰犧牲，燒香請福，而病者不愈，死䘮相襲，破産竭財，一無竒異，終不悔悟，自謂未篤。若以此之勤，求知方之師，以此之費，給買藥求明師秘術之直者，亦必得神仙長生度世也。何異詣老空耕石田，而望千倉之收，用力𨿽盡，不得其所也。所謂適楚而道燕，𨿽良馬而不到，非行之不疾，然失其道也。或有性信而喜信人，其聦明不足以校練真偽，揣測深淺，所慱渉素狹，不能賞物。後世頑淺，趣得一人，自譽之子，云我有秘書，便守事之。而庸人小兒，多有外託有道之名，名過其實，由於誇誑，内抱貪濁，惟利是圖。有所請為，強喑嗚，俛仰抑揚，若所知寳秘乃深而不可得之狀。其有所請，從其所求，俛仰含𥬇，或許以頃後，故使不覺者，欲罷而不能，自謂事之未勤，而禮弊之尚輕也。於是篤信之心，尤加恭肅，賂以珠玩，為之執奴僕之役，不辭負重渉逺，不避經險履危，欲以積勞自効，服苦求哀，庻有異聞。而虚引𡻕月，空委二親之供養，捐妻子而不䘏，戴霜蹈氷，連年隨之，而妨資棄力，卒無所成。彼初誠欺之，末或慙之，懵然體中，實自空罄短乏，無能法以相教，將何法以成人乎？余目見此軰不少，可以有十餘人。或自號髙名，乆居於世，世或謂之已三四百𡻕，但易名字，詐稱聖人，託於人間，而多有丞事之者，余但不喜書其人之姓名耳。頗遊俗間，凡夫不識妍𧈪，爲共吹揚，増長妖妄。為彼巧偽之人，虚生華譽，歙習遂廣，莫能甄别。故或令髙人偶不留意澄察，而但任兩耳者，誤於學者，常待此軰，莫不使人歎息也。毎見此曹欺誑天下，以規勢利者，遲速皆受殃罰。天網𨿽踈，終不漏也。但悟有志者可念耳。世人多逐空聲，尠能校實。聞甲乙多弟子，至以百許，必當有異，便載馳兢逐，赴為相聚守之徒，妨工夫以崇重。彼愚陋之人也，而不復尋精。彼得門人之力，或以致富。辨逐之𨿽乆，猶無成人之道。愚夫故不知此人不足可事，何能都不與悟，自可悲哉！夫搜尋仞之壟，求干天之木；漉牛迹之中，索吞舟之鱗。用日𨿽乆，安能得乎？嗟乎！將来之學者，𨿽當以求師為務，亦不可以不詳擇為患也。陋挾之夫，行淺德薄，功㣲縁少，不足成人之道，亦無功課以塞人重恩也。深思其趣，勿令徒勞也。”抱朴子曰：“諸虚名之道士，既善為誑詐以欺學者，又多䕶短慝愚，耻於不知，陽若以傳渉己足，終不肯行求請問於勝己者，急爾守窮，面墻而立，又不但拱黙而己，乃復増忌於實有道者而謗毁之，恐彼聲名之過己也。此等豈有意於長生之法哉？為欲以合致弟子，圖其財力，以快其情欲而已耳。而不知天髙聽卑，其後必受斯殃也。夫貧者不可妄云我冨也，賤者不可虚云我貴也，况道德之事實無，而空養門生弟子乎？凡俗之人，猶不冝懐妬善之心，况於道士，尤應以忠信快意為生者也，云何當以此之徶然凾胷臆間乎？人自不能聞見神明之聞，見己之甚易也。此何異乎在紗幌之外，不能察軒房之内，而肆其倨慢，謂人之不見己。此亦如竊鍾棖物，鏗然有聲，惡他人聞之，因自掩其耳者之𩔗也。而聾皷之存乎精神者，唯欲專擅華名，獨聚徒衆，外求聲價，内規財力，患疾勝己，乃劇於俗人之爭權勢也。遂以唇吻為刃鋒，以毁譽為朋黨，口親心踈，貌合行離，陽敦同志之言，隂挾蜂蠆之毒，此乃天人所共惡，招禍之符檄也。夫讀五經，猶冝不耻下問，以進德修業，日有緝熈。至於射御之麤伎，數書之淺功，農桑之露事，規矩之小術，尚湏師授以盡其理，况營長生之法，欲以延年度世，斯與救䘏死事無異也。何可務惜請受之名，而永守無知之困，至老不攺，臨死不悔，此亦天民之篤暗者也，令人代之慙悚，為之者獨不顧形影也。為儒生尚當兀然守朴，外託質素，知而如否，有而如無，令庸兒不得盡其稱，稱而不問不對，對必辭譲而後言。何其道士之人，強以不知為知，以無有為有，虚自衒曜，以圖奸利者乎？迷而不知返者，愈於遂徃，若有以行此者，想不耻故也。吾非茍為此言，誡有為而興，所謂疾之而不能黙然也。徒愍念愚人，不忍見嬰兒之投井耳。若覽之而悟者，亦仙藥之一草也，吾何為哉？不御苦口，其危至矣，不俟脉診而可知者也。”抱朴子曰：“設有死罪，而人能救之者，必不為之吝勞辱而憚卑辭也，必獲生生之功也。今雜猥道士之軰，不得金丹大法，必不得長生可知也。𨿽治病有起死之効，絶榖則積年不飢，役使鬼神，坐在立亡，聸視千里，知人盛衰，發沉祟於幽翳，知禍福於未萌，猶無益於年命也。尚羞行請求，耻事先達，是惜一日之屈，而甘㒺極之痛，是不見事𩔗者也。古人有言曰，生之於我，利亦大焉。論其貴賤，𨿽爵為帝王，不足以此法比焉。論其輕重，𨿽冨有天下，不足以此術易焉。故有死王樂為生鼠之諭也。夫治國而國平，治身而身生，非自至也，皆有以致之也。惜短乏之虚名，耻師授之蹔勞，𨿽曰不愚，吾不信也。今使人免必死而就戮刑者，猶欣然喜於去重而即輕，脱炙爛而保視息，甘其苦痛，過於更生矣。人但莫知當死之日，故不蹔憂耳。若誠知之，而刖劓之事，可得延期者，必將為之。况但躬親灑掃，執巾竭力於勝己者，可以見教之不死之道，亦何足為苦，而蔽者憚焉。假令有人，耻迅走而待野火之燒𤑔，羞逃風而致沉溺於重淵者，世必呼之為不曉事也，而咸知𥬇其不避災危，而莫怪其不畏實禍，何哉？”抱朴子曰：“昔者之著道書多矣，莫不務廣浮巧之言，以崇玄虚之㫖，未有究論長生之階徑，箴砭為道之病痛，如吾之勤勤者也。實欲令迷者知反失之東隅𭣣之桑榆，墜井引綆，愈於遂没，但惜羙病而距惡石者，不可如何耳。人誰無過，過而能攺，日月之蝕，晞顔氏之子也。又欲使將來之好生道者，審於所託，故竭其忠告之良謀，而不𩛙淫麗之言。言發甚指切，筆下則辭痛，惜在於長生而折抑邪耳，何所索哉？”抱朴子曰：“深念學道藝養生者，隨師不得其人，竟無所成，而使後之有志者，見彼之不得長生，因云天下之果無仙法也。凡自度生，必不能苦身約己，以修玄妙者，亦徒進失干禄之業，退無難老之功，内誤其身，外沮將來也。仙之可學致，如黍稷之可播種得，甚炳然耳。然未有不耕而獲嘉禾，未有不勤而獲長生度世也。”",
                    "zhushu": ""
                }
            ]
        },
        {
            "name": "雜應内篇第十五",
            "paragraphs": [
                {
                    "paragraph": "雜應内篇第十五",
                    "zhushu": "",
                    "type": 1
                },
                {
                    "paragraph": "或曰：“敢問斷人可以長生乎？凡有㡬法，何者最善與？”抱朴子答曰：“斷人正可息肴粮之費，不能獨令人長生也。問諸曾斷穀積乆者，云差少病痛，勝於食穀時。其服术及餌黃精，又禹餘粮九日，𠕅服三日，令人多氣力，堪負擔逺行，身輕不極。其服諸石藥，一服守中十年五年者，及吞氣服符飲神水輩，但為不飢耳，體力不任勞也。道書𨿽言，欲得長生，腸中當清，欲得不死，腸中無滓。又云，食草者善走而愚，食肉者多力而捍，食穀者智而不壽，食氣者神明不死。此乃行氣者一家之偏説耳，不可便孤用也。若欲服金丹大藥，先不食百許日爲快。若不能者，正爾服之，但得仙小遲耳，無大妨也。若遭世荒，隱竄山林，知此法者，則可以不餓死。其不然也，則無急斷，急旣無可大益，又止人中斷肉，聞肥鮮之氣，皆不能不有欲之中心。若未便絶俗委家，巖棲岫處者，固不成遂休五味，無致自苦，不如莫斷穀而節量飢飽。近有一百許法，或服守中石藥數十丸，便辟四五十日不飢，練松栢及术，亦可以守中，但不及大藥，乆不過十年以還。或辟一百二百日，或湏日日服之，乃不飢者。或先作羙食極飽，乃服藥以養所食之物，令不消化，可辟三年。欲還食穀，當以葵子猪膏下之，則所作羙食皆下，不壊如故也。洛陽有道士董威輩，常止白社中，了不食，陳子叙共守事之，從學道積乆，乃得其方，云以甘草、防風、莧實之屬十許種，搗為散，先服三寸匕，乃吞石子大如雀卵十二枚，足辟百日，輙更服散，氣力顔色如故也。欲還食穀者，當服葵子湯下石子，乃可食耳。又赤龍血青龍膏作之，明丹砂曾青水，以石内其中，復湏臾，石柔而可食也。若不即取，便消爛盡也。食此石以口取飽，令人丁壯。又有引石散，以方寸匕投一斗白石子中，以水合煮之，亦立熟如芋子，可食以當穀也。張太玄舉家及弟子數十人，𨼆居林其山中，以此法食石十餘年，皆肥健。但為㖽得白石，不如赤龍血、青龍膏，取得石便可用。又當煮之，有薪火之煩耳。或用符，或用水，或符水兼用。或用乾棗，日九枚，酒一二升者。或食十二時氣，從夜半始，從九九至八八七七六六五五而止。或春向東食嵗星青氣，使入肝；夏服熒惑赤氣，使入心；四季之月食鎮星黃氣，使入脾；秋食太白白氣，使入肺；冬服辰星黒氣，使入腎。又中岳道士郄元節，食六戊之精，亦大有効。假令甲子之旬，有戊辰之精，則竟其旬十日，常向辰地而吞氣，到後甲復向其旬之戊也。甘始法，召六甲六丁玉女，各有名字，因以祝水而飲之，亦可令牛馬皆不饑也。或思脾中人名，名黄裳子，但合口食内氣，此皆有真效。余數見斷穀人三年二年者多，皆身輕色好，堪風寒暑濕，大都無肥者耳。𨿽未見數十嵗不食者，然人絶穀不過十許日皆死，而此等已積載而自若，亦何疑於不可大乆乎？若令諸絶穀者轉羸，極常慮之，恐不可乆耳。而問諸為之者，無不初時少氣力，而後稍丁健，月勝一月，歲勝一嵗，正爾可乆無嫌也。夫長生得道者，莫不皆由服藥吞氣，而達之者而不妄也。夫服藥斷穀者，畧無不先極也。但用符水及單服氣者，皆作四十日中疲瘦，過此乃健耳。鄭君云：本性飲酒不多，昔在銅山中，絶穀二年許，飲酒數斗不醉。以此推之，是為不食更令人耐毒，耐毒則是難病之候也。余因此問山中郍得酒？鄭君言：先醸好雲液，勿壓漉，因以桂、附子、甘草五六種末合丸之，曝乾，以一丸如雞子許，投一一斗水中，立成羙酒。又有黄帝雲液泉法，以蘖米及七八種藥合之，取一升，輒内一升水投中，如千嵗苦酒之内水也。無知盡時，而味常好不變，飲之大益人。又符水斷穀，𨿽先令人羸，然冝兼知者。倘卒遇荒年，不及合作藥物，則符水為上矣。有馮生者，但單吞炁，斷穀已三年。觀其步陟登山，擔一斛許重，終日不倦。又時時引弓，而畧不言語，言語又不肯大聲。問之，云斷穀亡精費氣，最大忌也。余亦屢見淺薄道士輩，為欲虛曜奇怪，招不食之名，而實不知其道，但虚為不啖羮飯耳。至於飲酒，日中斗餘，脯腊𥹋䊇棗栗雞子之屬，不絶其口。或大食肉而咽其汁，吐其滓，終日經口者數十斤，此直是更作羙食矣。凡酒客但飲酒食脯而不食穀，皆自堪半嵗一嵗而不蹙頓矣，未名絶穀耳。呉有道士石春，毎行氣為人治病，輙不入，以須病者之愈。或百日，或一月乃食。呉景帝聞之曰：此但不乆，必當饑死也。乃召取鏁閉，令人備守之。春但求三二升水，如此一年餘，春顔色更鮮恱，氣力如故。景帝問之，可復堪㡬時？春言無限，可數十年，但恐老死耳，不憂饑也。乃罷遣之。按如春言，是為斷穀，不能延年可知也。今時亦有得春之法者。”或問不寒之道。抱朴子曰：“或以立冬之日，服六丙六丁之符，或閉口行五火之炁千二百遍，則十二月中不寒也。或服太陽酒，或服紫石英朱漆散，或服雄丸一，後服雌丸二，",
                    "zhushu": "别本先雌後雄。"
                },
                {
                    "paragraph": "亦可堪一日一夕不寒也。雌丸用雌黄、曾青、𥖎石、磁石也。雄丸用雄黄、丹砂、石膽也。然此無益於延年之事也。”或問不𤍠之道。抱朴子曰：“或以立夏日，服六壬六癸之符，或行六癸之炁，或服玄水",
                    "zhushu": "一作氷。"
                },
                {
                    "paragraph": "之丸，或服飛霜之散。然此用簫丘上木皮，及五月五日中時，北行黒蛇血，故少有得合之者也。唯㓜伯子王仲都，此二人衣以重裘，曝之於夏日之中，周以十二爐之火，口不稱𤍠，身不流汗，蓋用此方者也。”或問辟五兵之道。抱朴子曰：“吾聞呉文皇帝曾從介先生受要道云，但知書北斗字及日月字，便不畏白刃。帝以試左右數十人，常為先登鋒陷陣，皆終身不傷也。鄭君云，但誦五兵名亦有驗。刀名大房，虚星主之；弓名曲張，氐星主之；矢名彷徨，熒惑星主之；劒名失傷，角星主之；弩名逺望，張星主之；㦸名大将軍，參星主之也。臨戰時，常細祝之。或以五月五日，作赤靈符著心前。或丙午日日中時，作燕君龍虎三嚢符。嵗符嵗易之，月符月易之，日符日易之。或佩西王母兵信之符，或佩熒惑朱雀之符，佩南極鑠金符，或戴却刃符祝融之符。或傅玉札散，或浴禁葱湯，或取牡荆以作六隂神将符，符指敵人。或以月蝕時刻，三嵗蟾蜍喉下有八字者血，以書所持之刃劒。或帶武威符熒火丸，或交鋒刃之際，乘魁履㓻，呼四方之長，亦有明効。今世之人，亦有得禁辟五兵之道，徃徃有之。”或問𨼆淪之道。抱朴子曰：“神道有五，坐在立亡其數焉。然無益於年命之事，但在人間無故而為此，則致詭怪之聲，不足妄行也。可以備兵亂危急，不得已而用之，可以免難也。鄭君云，服大𨼆符十日，欲𨼆則左轉，欲見則右囬也。或以玉𥹋丸塗人身中，或以蛇足散，或懐離毋之草，或折青龍之草，以伏六丁之下；或入竹田之中，而執天樞之壌；或造河龍石室，而𨼆雲蓋之隂；或伏清冷之淵，以過幽闕之徑；或乘天一馬，以遊紫房；或登天一之明堂；或入玉女之金匱；或背輔向官，立三蓋之下；或投巾解履，膽煎及兒衣符，子居䝉",
                    "zhushu": "一作象。"
                },
                {
                    "paragraph": "人，青液桂梗，六甲父母，僻側之膠，駮馬泥丸，木鬼之子，金商之艾，或可為小兒，或可為老翁，或可為鳥，或可為獸，或可為草，或可為木，或可為六畜，或依木成木，或依石成石，依水成水，依火成火，此所謂移形易貌，不能都𨼆者也。”或問：“魏武帝曾収左元放而桎梏之，而得自然解脱，以何法乎？”抱朴子曰：“吾不能正知左君所施用之事，然歴覽諸方書，有月三服薏苡子，和用三五隂丹，或以偶牙陽胞，或以七月七日東行跳脱蟲，或以五月五日石上龍子單衣，或衣夏至日霹靂揳，或以天文二十一字符，或以自解去父血，或以玉子餘糧，或合山君目，河伯餘糧浮雲滓以塗之，皆自解。然左君之變化無方，未必由此也。自用六甲變化，其真形不可得執也。”或問曰：“為道者可以不病乎？”抱朴子曰：“養生之盡理者，既将服神藥，又行氣不懈，朝夕導引，以宣動榮衛，使無輟閡，加之以房中之術，節量飲食，不犯風濕，不患所不能，如此可以不病。但患居人間者，志不得專，所修無恒，又苦懈怠不勤，故不得不有𤵜疾耳。若徒有信道之心，而無益己之業，年命在孤虚之下，體有損傷之危，則三尸因其衰月危日，入絶命病郷之時，昭呼邪氣，妄延鬼魅，來作殃害。其六厄並㑹，三刑同方者，其災必大。其尚盛者，則生諸疾病，先有𤵜患者，則令發動。是以古之初為道者，莫不兼修醫術，以救近禍焉。凡庸道士，不識此理，恃其所聞者，大至不闗治病之方，又不能絶俗幽居，專行内事，以却病痛，病痛及己，無以攻療，乃更不如凡人之專湯藥者。所謂進不得邯鄲之步，退又失夀陵之義者也。余見戴覇華他所集金匱緑嚢崔中書黃素方，及百家雜方五百許卷。甘胡吕傅周始甘唐通阮南河等，各撰集暴卒備急方，或一百十，或九十四，或八十五，或四十六，世人皆為精悉，不可加也。余究而觀之，殊多不備，諸急病甚尚未盡，又渾漫雜錯，無其條貫，有所尋按，不即可得。而治卒暴之候，皆用貴藥，動數十種，自非富室而居京都者，不能素儲，不可卒辦也。又多令人以針治病，其炙法又不明處所分寸，而但説身中孔穴榮輸之名，自非舊醫備覽明堂流注偃側圖者，安能曉之哉？余所撰百卷，名曰玉凾方，皆分别病名，以𩔗相續，不相雜錯。其九十三卷，皆單行徑易，約而易驗，籬陌之間，顧眄皆藥，衆急之病，無不畢備。家有此方，可不用醫。醫多承襲世業，有名無實，但養虚聲，以圖財利。寒白退士，所不得使，使之者乃多誤人。未若自閑其要，勝於所迎無知之醫。又不可卒得，得又不肯即為人使，使腠理之㣲疾，成膏肓之深禍，乃至不救。且暴急之病，而逺行借問，率多枉死矣。”或問：“将來吉㐫，安危去就，知之可全身，為有道乎？”抱朴子曰：“仰觀天文，俯察地理，占風氣，布籌筭，推三綦，步九宫，撿八卦，考飛伏之所集，𧦽訞訛於物𩔗，占休咎於龜筴，皆下術常伎，疲勞而難恃。若乃不出帷幕而見天下，乃為入神矣。或以三皇天文，召司命司危五岳之君，阡陌亭長六丁之靈，皆使人見之，而對問以諸事，則吉凶昭然，若存諸掌，無逺近幽深，咸可先知也。或召六隂玉女，其法六十日而成，成則長可役使。或祭致八史，八史者，八卦之精也，亦足以預識未形矣。或服葛花及秋芒麻勃刀圭方寸匕，忽然如欲卧，而聞人語之以所不决之事，吉凶立定也。或用明鏡九寸以上自照，有所思存，七日七夕，則見神仙，或男或女，或老或少，一示之後，心中自知千里之外方來之事也。明鏡或用一，或用二，謂之日月鏡。或用四，謂之四規。四規者，照之時，前後左右各施一也。用四規所見來神甚多，或縱自，或乘龍駕虎，冠服彩色，不與世同，皆有經圖。欲修其道，當先暗誦所當致見諸神姓名位號，識其衣冠，不爾，則卒至而忘其神，或能驚懼，則害人也。為之率欲得静漠幽閑林麓之中，外形不經目，外聲不入耳，其道必成也。三童九女節夀君，九首蛇軀，百二十官，𨿽來勿得熟視也。或有問之者，或有訶怒之者，亦勿答也。或有侍從暐曄，力士甲卒，乘龍駕虎，簫鼓嘈嘈，易舉目與言也。但諦念老君真形，老君真形見，則起𠕅拜也。老君真形者，思之，姓李名聃，字伯陽，身長九尺，黃色，鳥喙，隆鼻，秀眉長五寸，耳長七寸，額有三理上下徹，足有八卦，以神龜為牀，金樓玉堂，白銀為堦，五色雲為衣，重疊之冠，鋒鋋之劒，從黄童百二十人，左有十二青龍，右有二十六白虎，前有二十四朱雀，後有七十二玄武，前道十二窮奇，後從三十六辟邪，雷電在上，晃晃昱昱，此事出於仙經中也。見老君則年命延長，心如日月，無事不知也。”或問堅齒之道。抱朴子曰：“能養以華池，浸以醴液，清晨建齒三百過者，永不揺動。其次則含地黃煎，或含玄膽湯，及蛇脂丸、𥖎石散、丸棘散，則已動者更牢，有蟲者即愈。又服靈飛散者，則可令既脱者更生也。”或問聰耳之道。抱朴子曰：“能龍導虎引，熊經龜咽，鷰飛蛇屈鳥伸，天俛地仰，令赤黄之景，不去洞房，猿據兎驚，千二百至，則聰不損也。其既聾者，以玄龜薫之，或以棘頭、羊糞、桂毛、雀桂成裹塞之，或以狼毒治葛，或以附子、葱涕合内耳中，或以蒸鯉魚腦灌之，皆愈也。”或問明目之道。抱朴子曰：“能引三焦之昇",
                    "zhushu": "一作外。"
                },
                {
                    "paragraph": "景，召大火於南離，洗之以明石，熨之以陽光，及燒丙丁洞視符，以酒和洗之，古人曾以夜書也。或以苦酒煮蕪菁子令熟，曝乾，末服方寸匕，日三，盡一斗，能夜視有所見矣。或以犬膽煎青羊、班鳩、石决明、充蔚、百華散，或以雞舌香、黃連、乳汁煎注之，諸有百疾之在目者皆愈，而更加精明倍常也。”或問登峻涉險，逺行不極之道。抱朴子曰：“惟服食大藥，則身輕力勁，勞而不疲矣。若初入山林，體未全實者，冝以雲珠粉、百華醴、玄子湯洗脚，及虎膽丸、朱明酒、天雄鶴脂丸、飛廉煎、秋芒、車前澤㵼散，用之旬日，不但涉逺不極，乃更令人行疾，可三倍於常也。若能乘蹻者，可以周流天下，不拘山河。凡乘蹻道有三法：一曰龍蹻，二曰虎蹻，三曰鹿盧蹻。或服符精思，若欲行千里，則以一時思之，若晝夜十二時思之，則可以一日一夕行萬二千里，亦不能過此，過此當更思之如前法。或用棗心木為飛車，以牛革結還劒，以引其機。或存念作五蛇六龍三牛，交罡而乘之，上昇四十里，名為太清。太清之中，其氣甚㓻，能勝人也。師言鳶飛轉髙，則但直舒兩翅，了不復扇搖之，而自進者，漸乘㓻炁故也。龍初昇階雲，其上行至四十里，則自行矣。此言出於仙人，而流傳於世俗耳，實非凡人所知也。又乗蹻湏長齋，絶葷菜，斷血食，一年之後，乃可乗此三蹻耳。𨿽復服符，思五龍蹻行最逺，其餘者不過千里也。其髙下去留，皆自有法，勿得任意耳。若不奉其禁，則不可妄乘蹻，有傾墜之禍也。”或曰：“老子篇中記及龜文經，皆言藥兵之後，金木之年，必有大疲，萬人餘一，敢問避辟之道。”抱朴子曰：“仙人入瘟疫秘禁法，思其身為五玉。五玉者，隨四時之色，春色青，夏赤，四季月",
                    "zhushu": "“四季”或作“六月”。"
                },
                {
                    "paragraph": "黃，秋白，冬黑。又思冠金巾，思心如炎火，大如斗，則無所畏也。又一法，思其髪散以被身，一髪端輙有一大星綴之。又思作七星北斗，以魁覆其頭，以罡指前。又思五臟之氣，從兩目出，周身如雲霧，肝青氣，肺白氣，脾黄氣，腎黒氣，心赤氣，五色紛錯，則可與疫病者同牀也。或禹步呼直日玉女，或閉氣思力士操千斤金鎚，百二十人以自衛。或用射鬼丸、赤車使者丸、冠軍丸、徐長卿散、玉凾精粉、青牛道士薫身丸、崔",
                    "zhushu": "一作雀。"
                },
                {
                    "paragraph": "文黄",
                    "zhushu": "一作“星”。"
                },
                {
                    "paragraph": "散、草玉酒、黄庭丸、皇符、老子領中符、赤鬚子桃花符，皆有良効者也。",
                    "zhushu": ""
                }
            ]
        },
        {
            "name": "黄白内篇第十六",
            "paragraphs": [
                {
                    "paragraph": "黄白内篇第十六",
                    "zhushu": "",
                    "type": 1
                },
                {
                    "paragraph": "抱朴子曰：“神仙經黄白之方二十五卷，千有餘首。黄者，金也。白者，銀也。古人秘重其道，不欲指斥，故𨼆之云爾。或題篇云庚辛，庚辛亦金也。然率多深㣲難知，其可解分明者少許爾。世人多疑此事為虚誕，與不信神仙者正同也。余昔從鄭公受九丹及金銀液經，因復求受黃白中經五卷。鄭君言，曾與左君於廬江銅山中試作，皆成也。然而齊潔禁忌之勤苦，與金丹神仙藥無異也。俗人多譏余好攻異端，謂予為趣欲强通天下之不可通者。余亦何為然哉？余若欲以此軰事，聘辭章於來世，則余所著外篇及雜文二百餘卷，足以寄意於後代，不復湏此。且此内篇，皆直語耳，無藻𩛙也。余又知論此曹事，世人莫不呼為迂濶不急，未若論俗間切近之理，可以合衆心也。然余所以不能已於斯事，知其不入世人之𦗟，而猶論著之者，誠見其効驗，又所承授之師，非妄言者。而余貧苦無財力，又遭多難之運，有不已之無賴，兼以道路硬塞，藥物不可得，竟不遑合作之。余今告人言：我曉作金銀，而躬自饑寒，何異自不能行而賣治躄之藥？求人信之，誠不可得。然理有不如意，亦不可以一槩斷也。所以勤勤綴之於翰墨者，欲令将來好奇賞真之士，見余書而具論道之意耳。夫變化之術，何所不為？蓋人身本見，而有𨼆之之法，鬼神本𨼆，而有見之之方。能為之者，徃徃多焉。水火在天，而取之以諸燧。鈆性白也，而赤之以為丹。丹性赤也，而白之而為鈆。雲雨霜雪，皆天地之氣也，而以藥作之，與真無異也。至於飛走之屬，蠕動之𩔗，禀形造化，既有定矣。及其倐忽而易舊體，改更而為異物者，千端萬品，不可勝論。人之為物，貴性最靈，而男女易形，為鶴為石，為虎為猿，為沙為黿，又不少焉。至於髙山為淵，深谷為陵，此亦大物之變化。變化者，乃天地之自然，何異嫌金銀之不可以異物作乎？譬諸陽燧所得之火，方諸所得之水，與常水火豈有别哉？蛇之成龍，茅糝為膏，亦與自生者無異也。然其根源之所由縁，皆自然之感致，非窮理盡性者，不能知其指歸，非原始見終者，不能得其情狀也。狹覩近識，桎梏巢穴，揣淵妙於不測，推神化於虚誕，以周孔不説，墳籍不載，一切謂為不然，不亦陋哉！又俗人以劉向作不成，便云天下果無此道，是見田家或遭水旱不収，便謂五穀不可播殖得也。成都内史呉大文，愽達多知，亦自説昔事道士李根，見根煎鈆鍚，以少許藥如大豆者投鼎中，以鐵匙攪之，冷即成銀。大文得其秘方，但欲自作，百日齋便為之，而留連在官，竟不能得，恒歎息言人間不足處也。又桓君山言，漢黃門郎程偉，好黄白術，娶妻得知方家女。偉常從駕出，而無時衣，甚憂。妻曰，請致兩端縑。縑即無故而至前。偉按枕中鴻寳，作金不成。妻乃徃視偉，偉方扇炭燒筩，筩中有水銀。妻曰，吾欲試相視一事。乃出其嚢中藥，少少投之，食頃發之，已成銀。偉大驚曰，道近在汝處，而",
                    "zhushu": "不早。"
                },
                {
                    "paragraph": "告我，何也？妻曰，得之須有命者。於是偉日夜説誘之，賣田宅以供羙食衣服。由不肯告偉，偉乃與伴謀撾笞伏之。妻輙知之，告偉言，道必當傳其人，得其人，道路相遇輙教之。如非其人，口是而心非者，𨿽寸斷支解，而道猶不出也。偉逼之不止，妻乃發狂，裸而走，以泥自塗，遂卒。近者前廬江太守華令思，髙才達學，洽聞之士也，而事之不經者，多所不信。後有道士説黃白之方，乃試令作之。云以鐵器銷鈆，以散藥投中，即成銀。又銷此銀，以他藥投之，乃作黄金。又從此道士學徹視之方，行之未百日，夜卧即便見天文及四隣了了，不覺復有屋舍籬障。又妾名瑶華者，已死，乃見形，與之言語如平生。又祭廟，聞廟神答其拜，牀似動有聲。令思，乃歎曰：世間乃定無所不有，五經𨿽不載，不可便以意斷也。然不聞方伎者，卒聞此，亦焉能不驚怪邪？又黃白術亦如合神丹，皆湏齋潔百日已上，又當得閑解方書，意合者乃可為之，非濁穢之人，及不聰明人希涉術數者所辨作也。其中或有湏口訣者，皆冝師授。又冝入於深山之中，清潔之地，不欲令凡俗愚人知之。而劉向止宫中作之，使宫人供給其事，必非齋潔者，又不能斷絶人事，使不來徃也。如此安可得成哉？桓譚新詮曰：史子心見署為丞相史，官架屋，發吏卒及官奴婢以給之，作金不成。丞相自以力不足，又白傅太后，太后不復利於金也，聞金成可以作延年藥，又甘心焉，乃除之為郎，舎之北宫中，使者待遇。寧有作此神方可於宫中，而令凡人雜錯共爲之者哉？俗間染繒練，尚不欲使雜人見之，見之即壊。黄白之變化。凡事無巨細，皆冝得要，若不得其法，妄作酒醤醋𦎟臛猶不成，况大事乎？余曾諮於鄭君曰：老君云，不貴難得之貨，而至治之世，皆投金於山，捐玉於谷，不審古人何用金玉為貴，而遺其方也？鄭君答曰：老君所云，謂夫披沙剖石，而傾山漉淵，不逺萬里，不慮壓溺，以求珍玩，以妨民時，不知止足，以𩛙無用，反欲為道。志求長生者，復兼商賈，不敦信譲，浮深越險，乾没逐利，不恡軀命，不修寡欲。至於真人作金，自欲餌服之致神仙，不以致富也。故經曰，金可作也，世可度也。銀亦可餌服，但不及金耳。余難曰：何不餌世間金銀，而化作之？作之則非真，非真可詐偽也。鄭君答余曰：世間金銀皆善，然道士率皆貧。故諺云，無有肥仙人，富道士也。師徒或十人，或五人，亦安得金銀以供之乎？又不能逺行採取，故冝作也。又化作之金，乃是諸藥之精，勝於自然者也。仙經云，丹精生金。此是以丹作金之説也。故山中有丹沙，其下多有金。且夫作金成，則為真物，中表如一，百煉不減。故其方曰：可以為釘，明其堅勁也。此則得夫自然之道也，故其能之。何謂詐乎？詐者，謂以曾青塗鐵，鐵赤色如銅，以雞子白化銀，銀黃如金，而皆外變而内不化也。夫芝菌者，自然而生，而仙經有以五石五木種芝，芝生，取而服之，亦與自然芝無異，俱令人長生，此亦作金之𩔗也。雉化為蜃，雀化為蛤，與自然者正同。故仙經曰，流珠九轉，父不語子。化為黃白，自然相使。又曰，朱砂為金，服之昇仙者，上士也。茹芝導引，咽氣長生者，中士也。飱食草木，千嵗以還者，下士也。”又曰金銀可自作，自然之性也。長生可學得者也。玉牒記云天下悠悠，皆可長生也。患於猶豫，故不成耳。凝銀為金，可中釘也。銅柱經曰，丹沙可爲金，河車可作銀。立則可成，成則為真。子得其道，可以仙身。黃山子曰，天地有金，我能作之，二黄一赤，立成不疑。龜甲文曰，我命在我不在天，還丹成金億萬年。古人豈欺我哉！但患知此道者多貧，而藥或至賤，而生逺方，非亂世所得也。若戎鹽鹵鹹皆賤物，清平時了不直錢，今時不限價直而買之無也。羗里石膽，千萬求一斤，亦不可得。徒知其方，而與不知者正同，可為長歎者也。有其法者，則或饑寒無以合之，而富貴者復不知其法也。就令知之，亦無一信者。假令頗信之，亦已自多金銀，豈肯費見財以市其藥物，恐有棄繫逐飛之悔，故莫肯為也。又計買藥之價，以成所得之物，尤有大利，而更當齋戒辛苦，故莫克為也。且夫不得明師口訣，誠不可輕作也。夫醫家之藥，淺露之甚，而其常用効方，便復秘之，故方有用後宫逰女，僻側之膠，封君泥丸，木鬼子，金商芝，飛君根，伏龍肝，白馬汗，浮雲滓，龍子丹衣，夜光骨，百花醴，冬鄒齋之屬，皆近物耳，而不得口訣，猶不可知，况於黄白之術乎？今能為之者，非徒以其價貴而秘之矣，此道一成，則可以長生，長生之道，道之至也，故古人重之也。凡方書所名藥物，又或與常藥物同而實非者，如河上姹女，非婦人也；陵陽子明，非男子也；禹餘糧，非米也；堯漿，非水也。而俗人見方用龍膽虎掌，雞頭鴨蹠，馬肺犬血，鼠尾牛膝，皆謂之血氣之物也。見用缺盃、覆盆、釜䥶、大㦸、鬼箭、天鈎，則謂之鐵瓦之器也。",
                    "zhushu": "“鈎”一作“釣”。"
                },
                {
                    "paragraph": "見用胡王使者、倚姑新婦、野大人、守田公、戴文浴、徐長卿，則謂人之姓名也。延易之草，或有不知，玄秘之方，孰能悉解？劉向作金不成，無可怪之也。及得其要，則復不煩聖賢大才而後作也，凡人可為耳。劉向豈頑人哉，直坐不得口訣耳。今将載其約而効之者，以貽将來之同志焉。當先取武都雄黃，丹色如雞冠，而光明無夾石者，多少在意，不可令減五斤也。擣之如粉，以牛膽和之，煮之令燥，似赤土釜容一斗者。先以戎鹽石膽末薦金中，令厚三分，乃内雄黃末，令厚五分，復加戎鹽於上，如此相似至盡。又加碎炭火如棗核者，令厚二寸，以蚓螻土及戎鹽為泥，泥釜外，以一釜覆之，皆泥令厚三寸，勿泄，隂乾一月，乃以馬糞火煴之，三日三夜，寒發出，鼓下其銅，銅流如冶銅鐵也。乃令鎛此銅以為筩，筩成以盛丹砂水。又以馬屎火煴之，三十日發爐，鼓之得其金，即以為筩，又以盛丹砂水。又以馬通火煴三十日，發取擣治之，取其二分生丹砂，一分并緑汞者，水銀也，立凝成黄金矣，光明羙色，可中釘也。”",
                    "zhushu": "",
                    "type": 2
                },
                {
                    "paragraph": "作丹砂水法",
                    "zhushu": "",
                    "type": 2
                },
                {
                    "paragraph": "治丹砂一斤，内生竹筩中，加石膽、消石各二兩，覆薦上下，閉塞筩口，以染骨丸封之，湏乾，以内醇苦酒中，埋之地中，深三尺，三十日成水，色赤味苦也。金樓先生所從青林子受作黄金法，先鍛錫，方廣六寸，厚一寸二分，以赤鹽和灰汁，令如泥，以塗錫上，令通厚一累，累於赤土釜中。率錫十斤，用赤鹽四斤，合封固其際，以馬通火煴之，三十日，發火視之，錫中悉如灰狀，中有累累如豆者，即黃金也。合治内土甌中，以炭鼓之，十煉之並成也。率十斤錫，得金二十兩，唯長沙、桂陽、豫章、南海土釜可用耳。彼郷土之人，作土釜以炊食，自多也。",
                    "zhushu": "",
                    "type": 2
                },
                {
                    "paragraph": "治作赤鹽法",
                    "zhushu": "",
                    "type": 2
                },
                {
                    "paragraph": "用寒鹽，又作寒水石一斤，又作寒羽湼一斤，又作白𥖎，合内鐵器中，以炭火火之，皆消而色赤，乃出之可用也。角里先生從稷丘子所授化黄金法，先以礬水石二分，内鐵器中，加炭火令沸，乃内汞，多少自在，攪令相得，六七沸，注地上成白銀。乃取丹砂水、曾青水各一分，雄黄水二分，於䥶中加㣲火上令沸，數攪之，令相得，復加炭火上令沸，以此白銀内其中，多少自在，可六七沸，注地上凝，則成上色紫磨金也。",
                    "zhushu": "",
                    "type": 2
                },
                {
                    "paragraph": "治作雄黄水法",
                    "zhushu": "",
                    "type": 2
                },
                {
                    "paragraph": "治雄黄内生竹筩中一斤，輙加消石二兩，覆薦上下，封以漆骨丸，内醇大醋",
                    "zhushu": "或作醇苦酒。"
                },
                {
                    "paragraph": "中，埋之深三尺，二十日即化為水也。作白青水方及礬石水同法，但各異筩中耳。",
                    "zhushu": "",
                    "type": 2
                },
                {
                    "paragraph": "小兒作黄金法",
                    "zhushu": "",
                    "type": 2
                },
                {
                    "paragraph": "作大鐵筩成，中一尺二寸，髙一尺二寸。作小鐵筩成，中六寸，瑩磨之。赤石脂一斤，消石一斤，雲母一斤，代赭一斤，流黃半斤，空青四兩，凝水石一斤，皆合搗細篩，以醯和，塗之小筩中，厚二分，汞一斤，丹砂半斤，良非半斤。取良非法用鈆十斤内鐵釜中，居爐上露灼之，鈆銷，内汞三兩，早出者以鐵匙抄取之，名曰良非也。攪令相得，以汞不見為候，置小筩中，雲毋覆其上，鐵蓋鎮之，取大筩居爐上，銷鈆注大筩中，没小筩中，去上半寸，取銷鈆為候，猛火炊之，三日三夜成，名曰紫粉。取鈆十斤，於鐵器中銷之，二十日上下，更内銅器中，湏鈆銷，内紫粉匕方寸匕，攪之，即成黃金也。欲作白銀者，取汞置鐵器中，内紫粉三寸己上，火令相得，注水中，即成銀也。務成子法，作鐵筩長九寸，徑五寸，擣雄黄三斤，蚓螻壤等分，作合以為泥，塗褁使徑三寸，匱口四寸，加丹砂水二合，覆馬通火上，令極乾，内銅筩中，塞以銅合，蓋堅，以黄沙築上，復以蚓蠰重泥上，無令泄，置爐炭中，令有三寸炭，筩口赤，可寒發之，雄黄皆入著銅筩，復出入如前法，三斤雄黄精，皆下入著筩中，下提取與黃沙等分，合作以為爐火，大小自在也。欲用之，置爐於炭火中，爐赤内水銀，銀動則内鈆其中，黄從傍起交中央，注之於地，即成金，凡作一千五百斤，爐力即盡矣。此金取牡荆赤黍，酒漬之，百日，即柔可和也。如小豆，服一丸，日三服，盡一斤，三蟲伏尸，百病皆去，盲者視、聾者聞，老者即還，年如三十時，入火不灼，百邪衆毒，冷風暑濕，不能侵人，盡三斤，則歩行水上，山川百神皆來侍衛，夀與天地相畢。以杼血朱草煮一丸",
                    "zhushu": "“杼”一作“樗”。"
                },
                {
                    "paragraph": "以拭目，皆即見鬼及地中物，能夜書。以白羊血塗一丸，投水中，魚龍立出，可以取也，以青羊血、丹雞血塗一丸，懸都門上，一里不疫，以塗牛羊六畜額上，皆不疫病，虎豹不犯也。以虎膽蛇肪塗一丸，從月建上以擲敵人之軍，軍即便無故自亂，相傷殺而走矣；以牛血塗一丸，以投井中，井中即沸；以投流水，流水則逆流百歩；以白犬血塗一丸，投社廟舍中，其鬼神即見，可以役使；以兎血塗一丸，置六隂之地，行厨玉女立至，可俟六七十人也；以鯉魚膽塗一丸，持入水，水為之開一丈，可得氣息，水中以行，冐雨衣不霑也；以紫莧煮一丸，含咽其汁，可百日不饑；以慈石煮一丸，内髻中；以擊賊，白刃流矢不中之，有射之者，矢皆自向也；以六丁六壬上土并一丸，以蔽人中，則𨼆形；含一丸，北向以噴火，火則滅；以庚辛日申酉時，向西地，以一丸擲𣗳，𣗳木即日便枯；又以一丸禹步擲虎狼蛇蝮，皆即死；研一丸以書石即入石，書金即入金，書木入木，所書皆徹其肌理，削洽不可去也。卒死未經宿，以月建上水下一丸，令入咽喉，并含水噴死人面，即活。以狐血鶴血塗一丸，内爪中，以指萬物，隨口變化，即山行木徙，人皆見之，然而實不動也。凡作黄白，皆立太乙、玄女、老子坐醮祭，如作九丹法，常燒五香，香不絶。又金成，先以三斤投深水中，一斤投市中，然後方得恣其意用之耳。",
                    "zhushu": ""
                }
            ]
        },
        {
            "name": "登涉内篇第十七",
            "paragraphs": [
                {
                    "paragraph": "登涉内篇第十七",
                    "zhushu": "",
                    "type": 1
                },
                {
                    "paragraph": "或問登山之道。抱朴子曰：“凡為道合藥，及避亂𨼆居者，莫不入山。然不知入山法者，多遇禍害。故諺有之曰，太華之下，白骨狼籍。皆謂偏知一事，不能博備，𨿽有求生之志，而反強死也。山無大小，皆有神靈，山大則神大，山小即神小也。入山而無術，必有患害，或被疾病及傷剌，及驚怖不安；或見光影，或聞異聲；或令大木不風而自摧折，巖石無故而自墮落，打擊煞人；或令人迷惑狂走，墮落坑谷；或令人遭虎狼毒犯人，不可輕入山也。當以三月九月，此是山開月，又當擇其月中吉日佳時。若事乆不得徐徐湏此月者，但可選日時耳。凡人入山，皆當先齋潔七日，不經汚穢，帶昇山符出門，作周身三五法。又五岳有受殃之嵗，如九州之地，更有衰盛，受飛符煞炁，則其地君長不可作也。按周公城名録，天下分野，災之所及，可避不可禳，居宅亦然，山岳皆爾也。又大忌，不可以甲乙寅卯之嵗；正月二月入東岳，不以丙丁巳午之歲，四月五月入南岳；不以庚辛申酉之嵗，七月八月入西岳；不以戊巳之嵗，四季之月入中岳；不以壬癸亥子之歲，十月十一月入北岳。不湏入太華、霍山、恒山、太山、嵩髙山，乃忌此嵗。其岳之方面，皆同禁也。又萬物之老者，其精悉能假託人形，以眩惑人目，而常試人，唯不能於鏡中易其眞形耳。是以古之入山道士，皆以明鏡徑九寸已上，懸於背後，則老魅不敢近人。或有來試人者，則當顧視鏡中，其是仙人及山中好神者，故鏡中故如人形。若是鳥獸邪魅，則其形貌皆見鏡中矣。又老魅若來，其去必却行，行可轉鏡對之，其後而視之，若是老魅者，必無踵也，其有踵者，則山神也。昔張蓋",
                    "zhushu": "一作“盍”。"
                },
                {
                    "paragraph": "蹹及偶髙",
                    "zhushu": "一作“豪”。"
                },
                {
                    "paragraph": "成二人，並精思於蜀雲臺山石室中，忽有一人著黄練單衣葛巾，徃到其前曰：勞乎道士，乃辛苦幽𨼆。於是二人顧視鏡中，乃是鹿也。因問之曰：汝是山中老鹿，何敢詐為人形？言未絶，而來人即成鹿而走去。林慮山下有一亭，其中有鬼，毎有宿者，或死或病，常夜有數十人，衣色或黄或白或黒，或男或女。後郄",
                    "zhushu": "一作“郅”。"
                },
                {
                    "paragraph": "伯夷者遇之宿，明燈燭而坐誦經，夜半有十餘人來，與伯夷對坐，自共樗蒲博戯，伯夷宻以鏡照之，乃是群犬也。伯夷乃執燭起，佯誤以燭燼爇其衣，乃作燋毛氣。伯夷懐小刀，因捉一人而剌之，初作人呌，死而成犬，餘犬悉走，於是遂絶，乃鏡之力也。上士入山，持三皇内文及五岳真形圖，所在召山神，及按鬼録石州社及山卿宅尉問之，則木石之怪，山川之精，不敢來試人。其次即立七十二精鎮符，以制百邪之章，及朱官印、包元十二印，封所住之四方，亦百邪不敢近之也。其次執八威之節，佩老子玉䇿，則山神可使，豈敢為害乎？余聞鄭君之言如此，實復不能具知其事也。余師常告門人曰：夫人求道，如憂家之貧，如愁位之卑者，豈有不得耶？但患志之不篤，務近忘逺，聞之則恱，倔倔前席，未乆則忽然若遺，毫𨤲之益未固，而丘山之損不已，亦安得窮至言之㣲妙，成㒺極之峻崇乎？”抱朴子曰：“入山之大忌，正月午，二月亥，三月申，四月戌，五月未，",
                    "zhushu": "一作“戊”。"
                },
                {
                    "paragraph": "六月夘，七月甲子，八月申子，九月寅，十月辰未，十一月己丑，十二月寅。入山良日，甲子、甲寅、乙亥、乙巳、乙夘、丙戌、丙午、丙辰，巳上日大吉。”抱朴子曰：“按九天秘記及太乙遁甲云，入山大月忌，三日、十一日、十五日、十八日、二十四、二十六日、三十日；小月忌，一日、五日、十三日、十六日、二十六日、二十八日。以此日入山，必為山神所試，又所求不得，所作不成。不但道士，凡人以此日入山，皆㓙害與虎狼毒蟲相遇也。”抱朴子曰：“天地之情状，隂陽之吉㐫，茫茫乎其亦難詳也。吾亦不必謂之有，又亦不敢保其無也。然黃帝太公皆所信仗，近代達者嚴君平、司馬遷皆所據用，而經傳有治暦明時剛柔之日。古言曰吉日惟戊，有自來矣。王者立太史之官，封拜置立，有事宗廟，郊祀天地，皆擇良辰。而近才庸夫，自許脫俗，舉動所為，耻㨂善日，不亦戅愚哉！毎伺令入山，不得其良時日交，下有其驗，不可輕入也。按玉鈐經云，欲入名山，不可不知遁甲之秘術，而不為人委曲説其事也。而靈寳經云，入山當以保日及義日，若專日者大吉，以制日、伐日必死。又不一一道之也。余少有入山之志，由此乃行學遁甲書，乃有六十餘卷，事不可卒精，故抄集其要，以為囊中立成，然不中以筆傳。今論其較畧，想好事者欲入山行，當訪索知之者，亦終不乏於世也。遁甲中經曰，欲求道，以天内日天内時，劾鬼魅，施符書，以天禽日天禽時，入名山，欲令百邪虎狼毒蟲盜賊不敢近人者。出天藏，入地戸。凡六癸為天藏，六己為地戸也。又曰，避亂世，絶跡於名山，令無憂患者，以上元丁卯日，名曰隂德之時，一名天心，可以𨼆淪，所謂白日陸沉，日月無光，人鬼不能見也。又曰，求仙道入名山者，以六癸之日，六癸之時，一名天公日，必得度世也。又曰，徃山林中，當以左手取青龍上草，折半置逢星下，歴明堂，入太隂中，禹步而行。三呪曰，諾臯太隂，将軍獨聞，曾孫王甲，勿開外人。使人見甲者，以為束薪，不見甲者，以為非人。則折所持之草置地上，左手取土以傅鼻人中，右手持草自蔽，左手著前，禹步而行，到六癸下，閉氣而往，人鬼不能見也。凡六甲為青龍，六乙為逢星，六丙為明堂，六丁為隂中也。比成既濟卦，初一初二跡不任九跡數，然相因仍一步七尺。又云，一尺合二丈一尺，",
                    "zhushu": "一作一步三尺。"
                },
                {
                    "paragraph": "顧視九跡。又禹步法，正五，右足在前，左足在後，次復前右足，以左足後右足併，是一步也。次復前右足，次前左足，以右足從左足併，是一步也。次復前右足，以左足從右足併，是三步也。如此，禹步之道畢矣。凡作天下百術，皆冝知禹步，不獨此事也。”抱朴子曰：“靈寳經曰，所謂寳日者，謂支干上生下之日也，若用甲午乙巳之日是也。甲者，木也。午者，火也。乙亦木也，巳亦火也，火生於木故也。又謂義日者，支干下生上之日也，若壬申癸酉之日是也。壬者，水也。申者，金也。癸者，水也。酉者，金也。水生於金故也。所謂制日者，支干上克下之日也，若戊子己亥之日是也。戊者，𡈽也。子者，水也。己亦𡈽也，亥亦水也。五行之義，𡈽克水也。所謂伐日者，支干下克上之日，若甲申乙酉之日是也。甲者，木也。申者，金也。乙亦木也，酉亦金也，金克木故也。他皆倣此，引而長之，皆可知之也。”抱朴子曰：“入名山，以甲子開除日，以五色繒各五寸，懸大石上，所求必得。”又曰：“入甲冝知六甲秘祝，祝曰，臨兵鬪者，皆陣列前行。凡九字，常當宻祝之，無所不辟，要道不煩，此之謂也。”抱朴子曰：“山中山精之形，如小兒而獨足，走向後，喜來犯人。人入山，若夜聞人音聲大語，其名曰蚑，知而呼之，即不敢犯人也。一名𤍠内，亦可兼呼之。又有山精如鼓，赤色，亦一足，其名曰暉。又或如人，長九尺，衣裘戴笠，名曰金累。或如龍而五色，赤角，名曰飛飛。見之皆以名呼之，",
                    "zhushu": "下飛字或作“龍”。"
                },
                {
                    "paragraph": "即不敢為害也。”抱朴子曰：“山中有大樹，有能語者，非樹能語也。其精名曰雲陽，呼之則吉。山中夜見火光者，皆乆枯木所作，勿怪也。山中夜見胡人者，銅鐵之精；見秦者，百嵗木之精。勿怪之，並不能為害。山水之間，見吏人者，名曰四徼，呼之名即吉。山中見大蛇，著冠幘者，名曰升卿，呼之即吉。山中見吏，若但聞聲不見形，呼人不止，以白石擲之，則息矣。一法以葦為茅以剌之，即吉。山中見鬼來喚人，求食不止者，以白茅投之，即死也。山中鬼常迷惑，使失道徑者，以葦杖投之，即死也。山中寅日，有自稱虞吏者，虎也；稱當路君者，狼也；稱令長者，老狸也。卯日，稱丈人者，兎也；稱東王父者，麋也；稱西王母者，鹿也。辰日，稱雨師者，龍也；稱河伯者，魚也；稱無腸公子者，蟹也。巳日，稱寡人者，社中蛇也；稱時君者，龜也。午日，稱三公者，馬也；稱仙人者，老𣗳也。未日，稱主人者，羊也；稱吏者，麞也。申日，稱人君者，猴也；稱九卿者，猨也。酉日，稱将軍者，雞也；稱捕賊者，雉也。戌日，稱人姓字者，犬也；稱成陽公者，狐也。亥日，稱婦人者，金王也；稱神君者，猪也。子日，稱社君者，鼠也；稱神人者，伏翼也。丑日，稱書生者，牛也。但知其物名，則不能為害也。”或問曰：“𨼆居山澤，辟蛇蝮之道。”抱朴子曰：“昔圓丘多大蛇，又生好藥，黄帝将登焉，廣成子教之佩雄黄，而衆蛇皆去。今帶武都雄黃，色如雞冠者五兩以上，以入山林草木，則不畏蛇。蛇若中人，以少許雄黄末内瘡中，亦登時愈也。蛇種𨿽多，唯有蝮蛇及青金蛇中人為至急，不治之，一日則煞人。人不曉治之方術者，而為此二蛇所中，即以刀割所傷瘡肉以投地，其肉沸如火炙，湏㬰焦盡，而人得活。此蛇七八月毒盛之時，不得囓人，而其毒不泄，乃以牙囓大竹及小木，皆即燋枯。今為道士人入山，徒知大方，而不曉辟之之道，亦非小事也。未入山，當預止於家，先學作禁法，思日月及朱雀、玄武、青龍、白虎，以衛其身，乃行到山林草木中，左取三口炁閉之，以吹山草中，意思令此炁赤色如雲霧，彌滿數十里中。若有從人，無多少皆令羅列，以炁吹之，𨿽踐蛇，蛇不敢動，亦略不逢見蛇也。若或見蛇，因向日左取三炁閉之，以舌柱天，以手捻都闗，又閉天門，塞地戸，因以物抑蛇頭，而手縈之，畫地作獄以盛之，亦可捉弄也。以繞頭頸，不敢囓人也。自不解禁，吐炁以吹之，亦終不得復出獄去也。若他人爲蛇所中，左取三口炁以吹之，即愈，不復痛。若相去十數里者，亦可遥為作炁，呼彼姓字，男祝我左手，女祝我右手，彼亦愈也。介先生法，到山中住，思作五色蛇各一頭，乃閉炁，以青竹及小木板屈剌之，左徊禹步，思作呉蚣數千板，以衣其身，乃去，終亦不逢蛇也。或以乾姜附子，帶之肘後，或燒牛羊鹿角薫身，或帶王方平雄黄丸，或以猪耳中垢及麝香丸，著足爪甲中，皆有效也。又麝香及野猪皆啖蛇，故以厭之也。又運日鳥及蠳龜，亦皆啖蛇。故南人入山，皆帶蠳龜之尾，運日之喙，以辟蛇。蛇中人，刮此二物，以塗其瘡，亦登時愈也。曇是鴆鳥之别名也。又南人入山，皆以竹管盛活呉蚣，蚣知有蛇之地，便動作於管中，如此則詳視草中，必見蛇也。大蛇丈餘，身出一圍者，呉蚣見之，而能以炁禁之，蛇即死矣。蛇見呉蚣在涯岸間，大蛇走入川谷深水底逃，其呉蚣但浮水上禁。人見有物正青，大如綖者，直下入水，至蛇處，湏臾蛇浮出而死。故南人因此末呉蚣治蛇瘡，皆登愈也。”或問曰：“江南山谷之間，多諸毒惡，辟之有道乎？”抱朴子答曰：“中州髙源，𡈽氣清和，上國名山，了無此輩。今呉楚之野，暑濕欝蒸，𨿽𢖍霍正岳，猶多毒𧍷也。又有短狐，一名蜮，一名射工，一名射影，其實水蟲也。狀如鳴蜩，状似三合盃，有翼能飛，無目而利耳，口中有橫物角弩，如聞人聲，緣口中物如角弩，以氣為矢，則因水而射人，中人身者即發瘡，中影者亦病，而不即發瘡，不曉治之者煞人。其病似大傷寒，不十日皆死。又有沙虱，水陸皆有，其新雨後及晨暮前，跋涉必著人，唯烈日草燥時差稀耳。其大如毛髪之端，初著人，便入其皮裏，其所在如芒剌之狀，小犯大痛，可以針挑取之，正赤如丹，著爪上行動也。若不挑之，蟲鑚至骨，便周行走入身，其與射工相似，皆煞人。人行有此蟲之地，毎還所住，輙當以火炙燎令遍身，則此蟲墮地也。若帶八物麝香丸、及度世丸、及䕶命丸、及玉壺丸、犀角丸、及七星丸、及薺苨，皆辟沙虱短狐也。若卒不能得此諸藥者，但可帶好生麝香亦佳，以雄黄、大蒜等分合擣，帶一丸如雞子大者亦善。若已為所中者，可以此藥塗瘡亦愈。㕮咀赤莧汁，飲之塗之亦愈。五茄根及懸鈎草葍藤，此三物皆可各單行，可以擣服其汁一二升。又射工蟲冬天蟄於山谷間，大雪時索之，此蟲所在，其雪不積留，氣起如灼蒸，當掘之，不過入地一尺則得也。隂乾末帶之，夏天自辟射工也。若道士知一禁方，及洞百禁，常存禁及守真一者，則百毒不敢近之，不假用諸藥也。”或問：“道士山居，棲巖庇岫，不必有絪縟之温，直使我不畏風濕，敢問其術也？”抱朴子曰：“金餅散、三陽液、昌辛丸、葷草耐冬煎、獨揺膏、茵芋玄華散、秋地黃血丸，皆不過五十日服之而止，可以十年不畏風濕。若服金丹大藥，𨿽未昇虚輕舉，然體不受疾，𨿽當風卧濕，不能傷也。服此七藥，皆謂始學道者耳。姚先生但服三陽液，便桓卧氷上，了不寒振。此皆介先生及梁有道卧石上，及秋冬當風寒，已試有驗，秘法也。”或問涉江渡海辟蛟龍之道。抱朴子曰：“道士不得已而當游涉大川者，皆先當於水次，破雞子一枚，以少許粉雜香末，合攪器水中，以自洗濯，則不畏風波蛟龍也。又佩東海小童符及制水符、蓬萊札，皆却水中之百害也。又有六甲三金符、五木禁。又法，臨川先祝曰，卷蓬卷蓬，",
                    "zhushu": "或作“弓逢弓逢”。"
                },
                {
                    "paragraph": "何伯導前辟蛟龍，萬災消滅天清明。又金簡記云，以五月丙午日日中，擣五石，下其銅。五石者，雄黄、丹砂、雌黄、𥖎石、曽青也。皆粉之，以金華池浴之，内六一神爐中，皷下之，以桂木燒為之。銅成，以剛炭鍊之，令童男童女進火，取牝銅以為雄劒，取牡銅以為雌劒，各長五寸五分，取𡈽之數，以厭水精也。帶之以水行，則蛟龍巨魚水神不敢近人也。欲知銅之牝牡，當令童男童女，俱以水灌銅。灌銅當以在火中向赤時也，則銅自分為兩段，有凸起者，牡銅也，有凹陷者，牝銅也，各刻名識之。欲入水，以雄者帶左，以雌者帶右。但乘船不身涉水者，其陽日帶雄，隂日帶雌。又天文大字，有北帝書，寫帛而帶之，亦辟風波蛟龍水蟲也。”或問曰：“辟山川廟堂",
                    "zhushu": "一作“座”。"
                },
                {
                    "paragraph": "百鬼之法。”抱朴子曰：“道士常帶天水符，及上皇竹使符、老子左契，及守真一思三部将軍者，鬼不敢近人也。其次則論百鬼録，知天下鬼之名字，及白澤圖九鼎記，則衆鬼自却。其次服鶉子赤石丸，及曾青夜光散，及葱實烏眼丸，及吞白石英祗毋散，皆令人見鬼，即鬼畏之矣。”抱朴子曰：“有老君黄庭中胎四十丸真秘符，入山林，以甲寅日丹書白素，夜置案中，向北斗祭之，以酒脯各少少，自説姓名，再拜受取，内衣領中，辟山川百鬼萬精虎狼蟲毒也。何必道士，亂世避難入山林，亦冝知此法也。”",
                    "zhushu": "",
                    "type": 2
                },
                {
                    "paragraph": "入山符",
                    "zhushu": "",
                    "type": 2
                },
                {
                    "paragraph": "抱朴子曰：“上五符，皆老君入山符也。以丹書桃板上，大書其文字，令彌滿板上，以著門戸上，及四方四隅，及所道側要處，去所住處五十步内，辟山精鬼魅。戸内梁柱，皆可施安。凡人居山林，及暫入山，皆可用，即衆物不敢害也。三符以相連，著一板上，意謂爾非葛氏。”抱朴子曰：“此符亦是老君入山符，戸内梁柱皆可施。凡人居山林，及暫入山，皆冝用之也。”",
                    "zhushu": "",
                    "type": 2
                },
                {
                    "paragraph": "抱朴子曰：“此是仙人陳安世所授入山辟虎狼符。以丹書絹二符，各異之，常帶著所住之處，各四枚，移涉當拔收之以去，大神秘也。開山符以千嵗虆名山之門，開寳書古文金玉，皆見秘之。右一法如此，大同小異。”",
                    "zhushu": "",
                    "type": 2
                },
                {
                    "paragraph": "抱朴子曰：“此是老君所戴符，百鬼及蛇蝮虎狼神印也。以棗心木方二寸刻之，再拜而帶之，甚有神効。仙人陳安世符矣。”",
                    "zhushu": "",
                    "type": 2
                },
                {
                    "paragraph": "入山佩帶符",
                    "zhushu": "",
                    "type": 2
                },
                {
                    "paragraph": "此三符，兼同著牛馬屋左右前後及猪欄上，辟虎狼也。或問曰：“昔聞談昌，或步行水上，或乆居水中，以何法乎？”抱朴子曰：“以葱涕和桂，服如梧桐子大七丸，日三服，至三年，則能行水上也。鄭君言，但習閉氣至千息，乆乆則能居水中一日許。得真通天犀角，三寸以上，刻以為魚，而㗸之以入水，水常為人開，方三尺，可得炁息水中。又通天犀角，有一赤理如綖，有自本徹末，以角盛米，置群雞中，雞欲啄之，未至數寸，即驚却退。故南人或名通天犀為駭雞犀。以此犀角著穀積上，百鳥不敢集，大霧重露之夜，以置中庭，終不沾濡也。此犀獸在深山中，晦㝠之夕，其光正赫然如炬火也。以其角為導，毒藥為湯，以此道攪之，皆生白沫湧起，則了無復勢也。以攪無毒物，則無沫起也，故以是知之者也。若行異域有蠱毒之郷，毎於他家飲食，則常先以犀攪之也。人有為毒箭所中欲死，以此犀文剌瘡中，其瘡即沫出而愈也。通天犀所以能煞毒者，其為獸專食百草之有毒者，及衆木有剌棘者，不妄食柔滑之草木也。嵗一解角於山中石間，人或得之，則湏刻木色理形狀，令如其角以代之，犀不能覺，後年輙更解角著其處也。他犀亦辟惡解毒耳，然不能如通天者之妙也。或食六戊符千日，或以赤斑蜘蛛，及七重水馬，以合馮夷水仙丸服之，則亦可以居水中。又以塗蹠下，則可以步行水上也。頭垢猶足以使金鐵浮水，况妙於兹乎？”或問：“為道者多在山林，山林多虎狼之害也，何以辟之？”抱朴子曰：“古之人入山者，皆佩黄神越章之印，其廣四寸，其字一百二十，以封泥著所住之四方各百歩，則虎不敢近其内也。行見新虎跡，以印順印之，虎即去，以印逆印之，虎即還。帶此印以行山林，亦不畏虎狼也。不但只辟虎狼，若有山川社廟血食惡神能作福禍者，以印封泥，斷其道路，則不復能神矣。昔石頭水有大黿，常在一深潭中，人因名此潭為黿潭。此物能作鬼魅，行病於人。呉有道士戴昞者，偶視之，以越章封泥作數百封，乘舟以此封泥遍擲潭中，良乆，有大黿徑長丈餘，浮出不敢動，乃格煞之，而病者並愈也。又有小黿出，羅列死於渚上甚多。山中卒逢虎，便作三五禁，虎亦即却去。三五禁法，當湏口傳，筆不能委曲矣。一法，直思吾身為朱鳥，令長三",
                    "zhushu": "一作“二”。"
                },
                {
                    "paragraph": "丈，而立來虎頭上，因即閉氣，虎即去。若暮宿山中者，宻取頭上釵炁，以剌白虎上，則亦無所畏。又法，以左手持刀閉炁，畫地作方，祝曰，恒山之隂，太山之陽，盜賊不起，虎狼不行，城郭不完，閉以金闗。因以刀横旬日中白虎上，亦無所畏也。或用大禁，吞三百六十氣，左取右以叱虎，虎亦不敢起。以此法入山，亦不畏虎。或用七星虎步，及玉神符、八威五勝符、李耳太平符、中黃華蓋印文，及石流黃散，燒牛羊角，或立西岳公禁山符，皆有驗也。闕此四符也。”",
                    "zhushu": "",
                    "type": 2
                },
                {
                    "paragraph": "此符是老君入山符，下説如文。又可戸内梁柱皆施之。凡人居山林及暫入，皆可用之。",
                    "zhushu": ""
                }
            ]
        },
        {
            "name": "地真内篇第十八",
            "paragraphs": [
                {
                    "paragraph": "地真内篇第十八",
                    "zhushu": "",
                    "type": 1
                },
                {
                    "paragraph": "抱朴子曰：“余聞之師云，人能知一萬事畢。知一者，無一之不知也；不知一者，無一之能知也。道起於一，其貴無偶，各居一處，以象天地人，故曰三一也。天得一以清，地得一以寧，人得一以生，神得一以靈。金沉羽浮，山峙川流，視之不見，𦗟之不聞，存之則在，忽之則亡，向之則吉，背之則凶，保之則遐𧙓罔極，失之則命彫氣窮。老君曰：忽兮恍兮，其中有象；恍兮忽兮，其中有物。一之謂也。故仙經曰：子欲長生，守一當明，思一至饑，一與之糧，思一至渇，一與之漿。一有姓字服色，男長九分，女長六分，或在臍下二寸四分下丹田中，或在心下絳宫金闕，中丹田也，或在人兩眉間，却行一寸為明堂，二寸為洞房，三寸為上丹田也。此乃是道家所重，世世㰱血，口傳其姓名耳。一能成隂生陽，推步寒暑，春得一以發，夏得一以長，秋得一以収，冬得一以藏，其大不可以六合階，其小不可以毫芒比也。昔黄帝東到青丘，過風山，見紫府先生，受三皇内文，以劾召萬神。南到圓隴陰建木，觀百令之所登，採若乾之華，飲丹轡之水。西見中黄子，受九加之方，過洞庭，從廣成子受自成之經。北到洪隄，上具茨，見大隗君黄蓋童子，受神芝圖，還陟王室，得神丹金訣記。到峨眉山，見天真皇人於玉堂，請問真一之道。皇人曰：子既君四海，欲復求長生，不亦貪乎？其相覆不可具說，粗舉一隅耳。夫長生仙方，則唯有金丹，守形却逺，則獨有真一，故古人尤重也。仙經曰：九轉丹、金液經守一訣，皆在崑崙五城之内，藏以玉凾，刻以金札，封以紫泥，印以中章焉。吾聞之於先師曰，一在北極大淵之中，前有明堂，後有絳宫，巍巍華蓋，金樓穹窿，左罡右魁，激波揚空，玄芝被崖，朱草蒙瓏，白玉嵯峨，日月𡸁光，歴火過水，經玄涉黄，城闕交錯，帷帳琳琅，龍虎列衞，神人在傍，不施不與，一安其所，不遲不疾，一安其失，能暇能豫，一乃不去，守一存真，乃能通神，少欲約食，一乃留息，白刃臨頸，思一得生。知一不難，難在於終，守之不失，可以無窮。陸辟惡獸，水却蛟龍，不畏魍魎，挾毒之蟲，鬼不敢近，刃不敢中。此眞一之大畧也。”抱朴子曰：“吾聞之於師云，道術諸經，所思存念作，可以却惡防身者，乃有數千法。如含影藏形，及守形無生，九變十二化二十四生等，思見身中諸神，而内視令見之法，不可勝計，亦各有効也。然或乃思作數千物以自衞，率多煩難，足以大勞人意。若知守一之道，則一切除棄此輩，故曰能知一則萬事畢者也。受真一口訣，皆有明文，㰱白牲之血，以王相之日受之，以白絹白銀為約，剋金契而分之，輕説妄傳，其神不行也。人能守一，一亦守人，所以白刃無所措其鋭，百害無所容其㐫，居敗能成，在危獨安也。若在鬼廟之中，山林之下，大疫之地，塚墓之間，虎狼之藪，蛇蝮之處，守一不怠，衆惡逺迸。若忽偶忘守一，而為百鬼所害。或卧而魘者，即出中庭視輔星，握固守一，鬼即去矣。若夫隂雨者，但止室中，向北思見輔星而已。若為兵㓂所圍，無復生地，急入六甲隂中，伏而守一，則五兵不能犯之也。能守一者，行萬里，入軍旅，涉大川，不湏卜日擇時，起工移徙，入新屋舎，皆不復按堪輿星歴，而不避太嵗太隂将軍、月建煞耗之神，年命之忌，終不復值殃咎也。先賢歴試有驗之道也。”抱朴子曰：“玄一之道，亦要法也，無所不辟，與眞一同功。吾内篇第一名之為暢玄者，正以此也。守玄一復易於守眞一。眞一有姓字長短服色日玄一，但此見之。初求之於日中，所謂知白守黒，欲死不得者也。然先當百日㓗齋，乃可候求得之耳，亦不過三四日得之，得之守之，則不復去矣。守玄一并思其身，分為三人，三人已見，又轉益之，可至數十分，皆如己身，𨼆之顯之，皆自有口訣，此所謂分形之道。左君及薊子訓葛仙公，所以能一日至數十處，及有客座上，有一主人與客語，門中又有一主人迎客，而水側又有一主人投釣，賓不能别何者為真主人也。師言守一兼脩明鏡，其鏡道成，能分形為數十人，衣服面貌，皆如一也。”抱朴子曰：“師言欲長生，勤服大藥，欲得通神，當金水分形，形分則自見其身中之三魂七魄，而天靈地祗，皆可接見，山川之神，皆可使役也。”抱朴子曰：“生可惜也，死可畏也。然長生養性辟死者，亦未有不始於弱，而終成於乆視也。道成之後，畧無所為也。未成之間，無不爲也。採掘草木之藥，劬勞山澤之中，煎餌治作，皆用筋力，登危涉險，夙夜不怠，非有至志，不能乆也。及欲金丹成而昇天，然其大藥物，皆用錢直，不可卒辦，當復由於耕牧商販以索資，累年積勤，然後可合。及於合作之日，當復齋潔清净，斷絶人事。有諸不易，而當復加之以思神守一，却惡衞身，常如人君之治國，戎将之待敵，乃可為得長生之功也。以聰明大智，任經世濟俗之器，而修此事，乃可必得耳。淺近庸人，𨿽有志好，不能克終矣。故一人之身，一國之象也。胸腹之位，猶宫室也；四肢之列，猶郊境也；骨節之分，猶百官也。神猶君也，血猶臣也，氣猶民也。故知治身，則能治國也。夫愛其民，所以安其國，養其氣，所以全其身。民散則國亡，氣竭即身死，死者不可生也，亡者不可存也。是以至人消未起之患，治未病之疾，醫之於無事之前，不追之於既逝之後。民難養而易危也，氣難清而易濁也。故審威德所以保社稷，割嗜慾所以固血氣。然後眞一存焉，三七守焉，百害却焉，年命延矣。”抱朴子曰：“師言服金丹大藥，𨿽未去世，百邪不近也。若但服草木及小小餌八石，適可令疾除命益耳，不足以禳外來之禍也。或為鬼所冐犯，或為大山神之所輕凌，或為精魅所侵犯，唯有守貞一，可以一切不畏此輩也。次則有帶神符。若了不知此二事，以求長生，危矣哉！四門而閉其三，盜猶得入，况盡開者邪？”",
                    "zhushu": ""
                }
            ]
        },
        {
            "name": "遐覽内篇第十九",
            "paragraphs": [
                {
                    "paragraph": "遐覽内篇第十九",
                    "zhushu": "",
                    "type": 1
                },
                {
                    "paragraph": "或曰：“鄙人面牆，拘繫儒教，獨知有五經三史，百氏之言，及浮華之詩賦，無益之短文，盡思守此，既有年矣。既生值多難之運，亂靡有定，干戈戚揚，藝文不貴，徒消工夫，苦意極思，攻㣲索𨼆，竟不能禄在其中，免此壟畒，又有損於精思，無益於年命，二毛告暮，素志衰頽，正欲反迷，以尋生道，倉卒㒺極，無所趍向，若涉大川，不知攸濟。先生既窮觀墳典，又兼綜奇秘，不審道書凡有㡬卷，願告篇目。”抱朴子曰：“余亦與子同斯疾者也。昔者幸遇明師鄭君，但恨子弟不慧，不足以鑚至堅極彌髙耳。于時𨿽充門人之灑掃，既才識短淺，又年尚少壮，意思不專，俗情未盡，不能大有所得，以為巨恨耳。鄭君時年出八十，先髪鬂班白，數年間又黒，顔色豐恱，能引強弩射百步，步行日數百里，飲酒二斗不醉。毎上山，體力輕便，登危越險，年少追之，多所不及。飲食與凡人不異，不見其絶穀。余問先隨之弟子黃章，言鄭君常從豫章還，於掘溝浦中，連值大風，又聞前多劫賊，同侶攀留，鄭君以湏後伴，人人皆以糧少，鄭君推米以䘏諸人，已不復食，五十日亦不饑。又不見其所施為，不知以何事也。火下細書，過少年人。性解音律，善鼓琴，閑坐，侍坐數人，口答諮問，言不輟響，而耳並料𦗟，左右操絃者，教遣長短，無毫𨤲差過也。余晚充鄭君門人，請見方書，告余曰：要道不過尺素，上足以度世，不用多也。然博涉之後，逺勝於不見矣。既悟人意，又可得淺近之術，以防初學未成者諸患也。乃先以道家訓教戒書不要者近百卷，稍稍示余，余亦多所先見，先見者頗以其中疑事諮問之。鄭君言：君有甄事之才，可教也。然君所知者，𨿽多未精，又意在於外學，不能專一，未中以經深涉逺耳，今自當以佳書相示也。又許漸得短書縑素所寫者。積年之中，合集所見，當出二百許卷，終不可得也。他弟子皆親僕使之役，採薪耕田，唯余尫羸，不堪他勞，然無以自効，常親掃除，拂拭牀几，磨墨執燭，及與鄭君繕寫故書而已。見待余同於先進者，語余曰：雜道書卷卷有佳事，但當校其精粗，而擇所施行，不事盡諳誦，以妨日月而勞意思耳。若金丹一成，則此輩一切不用也。亦或當有所教授，冝得本末，先從淺始，以勸進學者，無所希准階由也。鄭君亦不肯先令人寫其書，皆當訣其意，𨿽乆借之，然莫有敢盜寫一字者也。鄭君本大儒士也，晚而好道，由以禮記、尚書教授不絶。其體望髙亮，風格方整，接見之者皆肅然。毎有諮問，常待其温顔，不敢輕鋭也。書在余處者，乆或一月，足以大有所寫，以不敢竊寫者，政以鄭君聰慜，邂逅知之，失其意，則更以小喪大也。然於求受之初，復所不敢為，斟酌，時有所請耳。是以徒知飲河，而不得滿腹。然弟子五十餘人，唯余見受金丹之經，及三皇内文枕中五行記，其餘人乃有不得一觀此書之首題者矣。他書𨿽不具得，皆疏其名，今将為子説之，後生好書者，可以廣索也。”道經有三皇内文天文三卷，元文上中下三卷，混成經二巻，玄録二卷，九生經，二十四生經，九仙經，靈卜仙經，二化經，九變經，老君玉暦真經，墨子枕中五行記五卷，温寳經，息民經，自然經，隂陽經，養生書一百五卷，太平經五十卷，九敬",
                    "zhushu": "一作“都”。"
                },
                {
                    "paragraph": "經，甲乙經一百七十卷，青龍經，中黃經，太清經，通明經，按摩經，道引經十卷，元陽子經，玄女經，素女經，彭祖經，陳赦經，子都經，張虚經，天門子經，容成經，入山經，内寳經，四規經，明鏡經，日月臨鏡經，五言經，柱中經，靈寳皇子心經，龍蹻經，正機經，平𢖍經，飛龜振經，鹿盧蹻經，蹈形記，守形圖，坐亡圖，觀卧引圖，含景圖，觀天圖，木芝圖，内芝圖，菌芝圖，石芝圖，大魄雜芝圖，五嶽經五卷，𨼆守記，東井圖，虚元經，牽牛中經，玉彌記，臘成記，六安記，鶴鳴記，平都記，定心記，龜文經，山陽記，玉䇿記，八史圖，八室經，左右契，玉曆經，昇天儀，九奇經，更生經，四枔經十卷，食日月精經，食六氣經，丹一經，胎息經，行氣治病經，勝中經十卷，百守攝提經，丹壺",
                    "zhushu": "一作“臺”。"
                },
                {
                    "paragraph": "經，岷山經，魏伯陽内經，日月厨食經，步三罡六紀經，入軍經，六隂玉女經，四君要用經，金鴈經，三十六水經，白虎七變經，道家地行仙經，黃白要經，八公黃白經，天師神器",
                    "zhushu": "一作“氣”。"
                },
                {
                    "paragraph": "經，枕中黃白經五卷，白子",
                    "zhushu": "白，一作“帛”。"
                },
                {
                    "paragraph": "變化經，移災經，壓禍經，中黃經，文人經，㳙子天地人經，崔文子肘後",
                    "zhushu": "一作“時”。候。"
                },
                {
                    "paragraph": "經，神光",
                    "zhushu": "一作“仙”。"
                },
                {
                    "paragraph": "占方來經，水仙經，尸解經，中遁經，李君包天經，包元經，黄庭經，淵體經，太素經，華蓋經，行厨經，㣲言三卷，内視經，文始先生經，歴藏延年經，南闊記，恊龍子記",
                    "zhushu": "“闊”一作“闕”。"
                },
                {
                    "paragraph": "七卷，九宫五卷，三五中經，宣常經，節解經，鄒陽子經，玄洞經十卷，玄示經十卷，箕山經十卷，鹿臺經，小僮經，河洛内記七卷，舉形道",
                    "zhushu": "一作“通。"
                },
                {
                    "paragraph": "成經五卷，道機經五卷，見鬼記，無極經，宫氏經，真人玉胎經，道根經，候命圖，反胎胞經，枕中清記，幻化經，詢化經，金華山經，鳳網經，召命經，保神記，鬼谷經，凌霄子安神記，去丘子黃山公記，玉子五行要眞經，小餌經，鴻寳經，鄒生延命經，安魂記，皇道經，九陰經，雜集書錄銀凾玉匱記，金板經，黄老仙録，原都經，玄元經，日精經，渾成經，三尸集，呼身神治百病經，收山鬼老魅治邪精經三卷，入五毒中記，休粮經三卷，採神藥治作秘法三卷，登名山渡江海勑地神法三卷，趙太白囊中要五卷。入温氣疫病太禁七卷。收治百鬼召五岳丞。太山主者記三卷，興利宫宅官舎法五卷，斷虎狼禁山林記，召百里蟲蛇記，萬畢髙丘先生法三卷，王喬養性治身經三卷，服食禁忌經，立功益筭經，道士奪筭律三卷，移門子記，鬼丘法，立亡術，練形記五卷，郄公道要，用里先生長生集，少君道意十卷，樊英石壁文三卷，思靈經三卷，龍首經，荆山記，孔安仙淵赤斧子大覽七卷，董君地仙却老要記，李先生口訣肘後二卷。凡有不言卷數者，皆一卷也。其次有諸符，則有自來符、金光符、太玄符三卷、通天符、五精符、石室符，玉䇿符，枕中符，小童符，九靈符、六君符、玄都符，黄帝符、少千三十六将軍符、延命神符、天水神符、四十九真符、天水符、青龍符、白虎符、朱雀符、玄武符、朱胎符、七機符、九天符、九天發兵符、老經符、七符、大捍厄符、玄子符、武孝經燕君龍虎三嚢辟兵符、包元符、沈羲符、禹蹻符、消災符、八卦符、監乾符、雷電符、萬畢符、八威五勝符、威喜符、巨勝符、採女符、玄精符、玉暦符、北臺符、隂陽大鎮符、枕中符、治百病符十卷、厭怪符十卷、壺公符二十卷、九臺符九卷、六甲通靈符十卷、六隂行厨龍胎石室三金五木防終符合五百卷、軍火召治符、玉斧符十卷，此皆大符也。其餘小小，不可具記。抱朴子曰：“鄭君言符出於老君，皆天文也。老君能通於神明，符皆神明所授。今人用之少驗者，由於出來歴乆，傳寫之多誤故也。又信心不篤，施用之亦不行。又譬之於書字，則符誤者，不但無益，将能有害也。書字人知之，猶尚寫之多誤。故諺曰，書三寫，魚成魯，虛成虎。此之謂也。七與士，但以鋸勾長短之間為異耳。然今符上字不可讀，誤不可覺，故莫知其不定也。世間又有受體使術，用符獨効者，亦如人有使麝香便能芳者，自然不可得傳也。𨿽爾，必得不誤之符，正心用之，但當不及真體使之者速効耳，皆自有益也。凡為道士求長生，志在藥中耳，符劒可以却鬼辟邪而已。諸大符乃云行用之可以得仙者，亦不可專據也。昔呉世有介象者，能讀符文，知誤之與否。有人試取治百病雜符，及諸厭劾符，去其籖題以示象，皆一一據名之。其有誤者，便為人定之。自是以來，莫有能知者也。”或問：“仙藥之大者，莫先於金丹，既聞命矣，敢問符書之屬，不審最神乎？”抱朴子曰：“余聞鄭君言，道書之重者，莫過於三皇文五嶽真形圖也。古人仙官至人，尊秘此道，非有仙名者，不可授也。受之四十年一傳，傳之㰱血而盟，委質為約。諸名山五嶽，皆有此書，祖藏之於石室幽𨼆之地。應得道者，入山精誠思之，則山神自開山，令人見之。如帛仲理者，於山中得之，自立壇委絹，常畫一本而去也。有此書，常置清潔之處，毎有所為，必先白之，如奉君父。其經曰：家有三皇文，辟邪惡鬼温疫氣，橫殃飛禍。若有困病𡸁死，其信道心至者，以此書與持之，必不死也。其乳婦難艱絶氣者持之，兒即生矣。道士欲求長生，持此書入山，辟虎狼山精，五毒百邪，皆不敢近人。可以涉江海，却蛟龍，止風波。得其法，可以變化起功，不問地擇日，家無殃咎。若欲立新宅及塚墓，即寫地皇文數十通，以布著地，明日視之，有黄色所著者，便於其上起工，家必冨昌。又因他人葬時，寫人皇文并書己姓名著紙裏，竊内人家中，勿令人知之，令人無飛禍盜賊也。有謀議己者，必反自中復。又此文先㓗齋百日，乃可以召天神司命，及太嵗日逰五嶽四瀆社廟之神，皆見形如人，可問以吉凶安危，及病者之禍祟所由也。又有十八字以著衣中，逺涉江海，終無風波之慮也。又家有五嶽真形圖，能辟兵㐫逆，人欲害之者，皆還反受其殃。道士時有得之者，若不能行仁義慈心，而不精不正，即禍至滅家，不可輕也。其變化之術，大者唯有墨子五行記，本有五卷。昔劉君安未仙去時，鈔取其要，以為一卷。其法用藥用符，乃能令人飛行上下，𨼆淪無方，含𥬇即為婦人，蹙面即為老翁，踞地即為小兒，執杖即成林木，種物即生𤓰果可食，畫地為河，撮壤成山，坐致行厨，興雲起火，無所不作也。其次有玉女𨼆㣲一卷，亦化形為飛禽走獸，及金木玉石，興雲致雨方百里，雪亦如之，渡大水不用舟梁，分形為千人，因風髙飛，出入無間，能吐氣七色，坐見八極及地下之物，放光萬丈，㝠室自明，亦大術也。然當步諸星數十，曲折難識，少能諳之。其淮南鴻寳萬畢，皆無及此書者也。又有白虎七變法，取三月三日所殺白虎頭皮，生駞血、虎血、紫綬、履組、流萍，以三月三日合種之。初生草似胡麻，有實，即取此實種之，一生輙一異。凡七種之，則用其實合之，亦可以移形易貌，飛沉在意，與墨子及玉女𨼆㣲畧同，過此不足論也。遐覽者，欲令好道者知異書之名目也。鄭君不徒明五經，知仙道而已，兼綜九宫三奇，推步天文，河洛䜟記，莫不精研。太安元年，知季世之亂，江南将鼎沸，乃負笈持仙藥之撲，将入室弟子，東投霍山，莫知所在焉。”",
                    "zhushu": ""
                }
            ]
        },
        {
            "name": "袪惑内篇第二十",
            "paragraphs": [
                {
                    "paragraph": "袪惑",
                    "zhushu": "",
                    "type": 1
                },
                {
                    "paragraph": "抱朴子曰：“凡探明珠，不於合浦之淵，不得驪龍之夜光也。採羙玉，不於荆山之岫，不得連城之尺璧也。承師問道，不得其人，委去則遲遲兾於有獲，守之則終已竟無所成，虚費事妨功，後𨿽痛悔，亦不及己。世間淺近之事，猶不可坐知，况神仙之事乎？𨿽聖𨿽明，莫由自曉，非可以歴思得也，非可以觸𩔗求也。誠湏所師，必深必博，猶涉滄海而摙水，造長洲而伐木，獨以力劣為患，豈以物少為憂哉？夫虎豹之所餘，乃狸鼠之所爭也。陶朱之所棄，乃原顔之所無也。所從學者，不得逺識淵潭之門，而值孤陋寡聞之者，彼所知素狹，源短流促，倒装與人，則靳靳不息，分損以授，則淺薄無奇。能其所寳，宿已不精，若復料其粗者以教人，亦安能有所成乎？譬如假穀於夷齊之門，告寒於黔婁之家，所得者不過橡栗緼褐，必無大牢之饍，錦衣狐裘矣。或有守事庸師，終不覺悟；或有幸值知者，不能勤求。此失之於不覺，不可追者也。知人之淺深，實復未易。古人之難，誠有以也。白石似玉，奸佞似賢。賢者愈自𨼆蔽，有而如無；奸人愈自衒沽，虚而𩔗實。非至明者，何以分之？彼之守求庸師而不去者，非知其無知而故不止也，誠以為足事故也。見達者而不能奉之者，非知其實深而不能請之也，誠以為無異也。夫能知要道者，無欲於物也，不徇世譽也，亦何肯自摽顯於流俗哉？而淺薄之徒，率多誇誕自稱説，以厲色若聲，𩛙其虚妄，足以昡惑晚學，而敢為大言。乃云已登名山見仙人。倉卒聞之，不能清澄檢校之者，鮮覺其偽也。余昔數見雜散道士輩，走貴人之門，專令從者作為空名，云其己四五百嵗矣。人適問之年紀，佯不聞也，含𥬇俯仰，云八九十。湏㬰自言：我曾在華隂山斷穀五十年，復於嵩山少室四十年，復在泰山六十年，復與某　人在箕山五十年，為同人遍説所歴正爾，欲令人計合之，已數百歲人也。於是彼好之家，莫不煙起霧合，輻輳其門矣。又術士或有偶受體自然，見鬼神，頗能内占，知人将來及己過之事，而實不能有禍福之損益也。譬如蓍龜耳，凡人見其小驗，便呼為神人，謂之必無所不知。不爾者，或長於符水禁祝之法，治邪有効，而未必曉於不死之道也。或修行雜術，能見鬼怪，無益於年命，問之以金丹之道，則率皆不知也。因此細驗之，多行欺誑世人，以収財利，無所不為矣。此等與彼穿窬之盜，異途而同歸者也。夫託之於空言，不如著之於行事之有徵也。将為晚覺後學説其比故，可徴之偽物焉。昔有古強者，服草木之方，又頗行容成玄素之法，年八十許，尚聰明，不大羸老，時人便謂之為仙人，或謂之千載翁者。楊州稽使君聞而試迎之於冝都，既至，而咽嗚掣縮，似若所知實逺，而未皆吐盡者。於是好事者，因以聽聲而響集，望形而影附，雲萃霧合，竟守歎之，饋餉相屬，常餘金錢。𨿽欒里之見重於徃漢，不足加也。常服天門冬不廢，則知其體中未嘗有金丹大藥也。而強曾略涉書記，頗識古事，自言己四千嵗，敢為虚言，言之不怍，云已見堯舜禹湯，説之，皆萬萬如實也。世云堯眉八采，不然也，直兩眉頭甚豎，似八字耳。堯為人長大，羙髭髯，飲酒一日中二斛餘，世人因加之云千鐘，實不能也，我自數見其大醉也。𨿽是聖人，然年老治事，轉不及少壯時。及見去四㐫，舉元凱，賴用舜耳。舜是孤㷀小家兒耳，然有異才，𨼆耕歴山，漁于雷澤，陶于海濱，時人未有能賞其竒者。我見之，所在以德化民，其目又有重瞳。予知其大貴之相，常勸勉慰勞之。善崇髙尚，莫憂不富貴。火德己終，黃精将起，誕承歴數，非子而誰？然其父至頑，其弟殊惡，恒以殺舜為事。吾常諫諭曰：此兒當興卿門宗，四海将受其賜，不但卿家，不可取次也。俄而受禪，常憶吾言之有徴也。又云，孔子母年十六七時，吾相之當生貴子。及生仲尼，真異人也。長九尺六寸，其頭似堯，其項似臯陶，其眉似子産，自腰以下不及禹三寸。𨿽然，貧苦孤㣲，然為兒童，便好俎豆之事，吾知之必當成就。及其長大，髙談驚人，逺近從之受學者，著錄數千人。我喜𦗟其語，數徃從之，但恨我不學，不能與之覆疏耳。常勸我讀易，云此良書也，丘竊好之，韋編三絶，鐵檛",
                    "zhushu": "一作“擿”。"
                },
                {
                    "paragraph": "三折，今乃大悟。魯哀公十四年，西狩獲麟，麟死，孔子以問吾，吾語之言此非善祥也。孔子乃愴然而泣。後得惡夢，乃欲得見吾。時四月中盛𤍠，不能徃，尋聞之，病七日而沒。于今髣髴記其顔色也。又云：秦始皇将我到彭城，引出周時鼎。吾告秦始皇，言此鼎是神物也，有德則自出，無道則淪亡。君但修已，此必自來，不可以力致也。始皇當時大有怪吾之色，而牽之，果不得出也。乃謝吾曰：君固是逺見理人也。又説漢髙祖項羽皆分明，如此事𩔗，不可具記。時人各共識之，以為戯𥬇。然凡人聞之，皆信其言。又強轉惛耆，廢忘事㡬。稽使君曾以一玉巵與強，後忽語稽曰：昔安期先生以此物相遺。強後病於壽春黃整家而死，整疑其化去，一年許，試鑿其棺視之，其尸宛在此矣。皆有名無實，使世間不信天下有仙，皆坐此輩以偽亂真也。成都太守呉文，説五原有蔡誕者，好道而不得佳師要事，廢棄家業，但晝夜誦詠黃庭、太清中經、觀天節詳之屬，諸家不急之書，口不輟誦，謂之道盡於此，然竟不知所施周者，徒羙其浮華之説而愚人，又教之但讀千遍，自得其意。為此積乆，家中患苦之，坐消衣食，而不能有異，已亦慙忿，無以自解，於是棄家，言仙道成矣。因走之異界深山中，又不曉採掘諸草木藥可以辟穀者，但行賣薪以易衣食。如是三年，飢凍辛苦，人或識之，而詭不知也。乆不堪而還家，黒瘦而骨立，不似人。其家問之，從何處來，竟不得仙邪？因欺家云：吾未能昇天，但為地仙也。又初成位卑，應給諸仙先達者，當以漸遷耳。向者為老君牧數頭龍，一班龍五色最好，是老君常所乘者，令吾守視之，不勤，但與後進諸仙共博戯，忽失此龍，龍遂不知所在。為此罪見責，送吾付崑崙山下，芸鋤草三四頃，並皆生細，而中多荒穢，治之勤苦不可論，法當十年乃得原。㑹偓佺子、王喬諸仙來按行，吾守請之，並為吾作力，且自放歸，當更自修理求去。於是遂老死矣。初誕還，云從崑崙來，諸親故竟共問之，崑崙何以？答云：天不問其髙㡬里，要於仰視之，去天不過十數丈也。上有木禾，髙四丈九尺，其穗盈車。有珠玉樹沙棠琅玕碧瑰之樹，玉李玉𤓰玉桃，其實形如世間桃李，但為光明洞徹而堅，湏以玉井水洗之，便軟而可食。毎風起，珠玉之樹，枝條花葉，互相扣擊，自成五音，清哀動心。吾見謫失志，聞此莫不愴然含悲。又見崑崙山上，一囬輙有四百四十門，門廣四里，内有五城十二樓，樓下有青龍白虎，蜲蛇長百餘里，其中口牙皆如三百斛船，大蜂一丈，其毒煞象。又有神獸，名獅子辟邪、天鹿焦羊，銅頭鐵額，長牙鑿齒之屬，三十六種，盡知其名，則天下惡鬼惡獸，不敢犯人也。其神則有無頭子、倒景君、翕鹿公、中黃先生與六門大夫。張陽，字子淵，俠備玉闕，自不帶老君竹使符左右契者，不得入也。五河皆出山隅，弱水遶之，鴻毛不浮，飛鳥不過，唯仙人乃得越之。其上神鳥、神馬、幽昌、鷦鷴、騰黃、吉光之軰，皆能人語而不死，真濟濟快仙府也，恨吾不得善周旋其上耳。于時聞誕此言了了，多信之者。又河東蒲坂有項㬅都者，與一子入山學仙，十年而歸家，家人問其故，㬅曰：在山中三年精思，有仙人來迎我，共乘龍而昇天。良乆，低頭視地，𥥆窈㝠㝠，上未有所至，而去地已絶逺。龍行甚疾，頭昂尾低，令人在其脊上，危怖嶮𡾟。及到天上，先過紫府，金牀玉几，晃晃昱昱，真貴處也。仙人但以流霞一盃與我，飲之輒不饑渇。忽然思家，到天帝前謁拜失儀，見斥來還，令當更自修積，乃可得更後矣。昔淮南王劉安昇天見上帝，而箕坐大言，自稱寡人，遂見謫守天厨三年。吾何人哉？河東因號㬅都為斥仙人。世多此輩，種𩔗非一，不可不詳也。此妄語乃爾，而人猶有不覺其虚者，况其㣲茫欺誑，頗因事𩔗之象似者而加益之，非至明者，倉卒安能辨哉？乃復有假託作前世有名之道士者，如白和者，傳言已八千七百嵗，時出俗間，忽然自去，不知其在。其洛中有道士，已博涉衆事，洽鍊術數者，以諸疑難諮問和，和皆尋聲為論釋，皆無疑碍，故為逺識。人但不知其年壽，信能近千年不啻耳。後忽去，不知所在。有一人於河北自稱為白和，於是逺近竟徃奉事之，大得致遺至富。而白和子弟聞和再出，大喜，故徃見之，乃定非也。此人因亡走矣。五經四部，並已陳之芻狗，既徃之糟粕。所謂迹者，足之自出而非足也。書者，聖人之所作，而非聖也。而儒者萬里負笈以尋其師，况長生之道，真人所重，可不勤求足問者哉？然不可不精簡其真偽也。余恐古強、蔡誕、項㬅都、白和之不絶於世間，好事者省余此書，可以少加沙汰其善否矣。又仙經云，仙人目瞳皆方。洛中見之白仲理者，為余説其瞳正方，如此果是異人也。”",
                    "zhushu": ""
                }
            ]
        },
        {
            "name": "抱朴子别㫖",
            "paragraphs": [
                {
                    "paragraph": "抱朴子别㫖",
                    "zhushu": "",
                    "type": 1
                },
                {
                    "paragraph": "夫胎精固神與守元氣同，但莫止出入之息，可也。有常以生氣時，以鼻引入口吐，吐二分，餘一分，鼓口咽此氣，令喉中郁然有聲，此非胎元氣，是服其麤氣也。麤氣在腹，與元氣不同居也。麤氣是喘息之氣也。夫元氣𨿽至少而難散，為有麤氣之出入也。且呼吸由不欲自聞，况咽有聲乎？夫入氣麤則傷肺。肺，五藏之華，蓋氣下先至肺也。凡服元氣，不隨麤而出入，則無有待氣生死之時也。既鼓咽外氣，入於元氣藏中，所以返傷於人也。夫人用力者，皆用衆氣也。謂衆物之氣，飲食之品也。且衆氣只能舉重致逺，運體而已。存之不能益人之壽，去之不能使人短折，何必禁閉也。且用氣之術，即麤氣也。可以移山嶽，决河海，制虎豹，縳賊盜。故知衆氣不及麤氣，麤氣可去之，元氣不可令去也。夫保氣者，元氣也，非衆、麤二氣。若服元氣滿藏，則麤氣自除，即自以麤氣運動，不必湏衆氣也。夫休絶者，患其穀氣熏蒸五藏，是以絶之。今既修氣術，則穀氣自除，縱一日九飡，亦不能成患，終嵗不食，亦不能羸困，則知氣之道逺矣哉。",
                    "zhushu": "",
                    "type": 2
                },
                {
                    "paragraph": "夫導引不在於立名象物，粉繪表形著圖，但無名状也。或伸屈，或俯仰，或行卧，或倚立，或躑躅，或徐步，或吟或息，皆導引也。不必毎晨為之，但覺身有不理則行之，皆當閉氣，節其氣衝以通也。亦不待立息數，待氣似極，則先以鼻少引入，然口吐岀也。縁氣閉既乆則衝喉，若不更引而便以口吐，則氣一一麤而傷肺矣。如此但疾愈則已，不可使身汗，有汗則受風，以揺動故也。凡人導引，骨節有聲，如不引則聲大，聲小則筋緩氣通也。夫導引療未患之患，通不和之氣，動之則百闗氣暢，閉之則三宫血凝，實養生之大律，祛疾之玄術矣。",
                    "zhushu": ""
                }
            ]
        },
        {
            "name": "嘉遁外篇第一",
            "paragraphs": [
                {
                    "paragraph": "嘉遁外篇第一",
                    "zhushu": "",
                    "type": 1
                },
                {
                    "paragraph": "抱朴子曰：有懷氷先生者，薄周流之棲遑，悲吐握之良苦。讓膏壌於陸海，爰躬耕乎斥鹵。秘六竒以括嚢，含琳琅而不吐。謐清音則莫之或聞，掩輝藻則世不得覩。背朝華於朱門，保恬寂乎蓬户。絶軏躅於金張之閭，養浩然於幽人之仵。謂榮顯為不幸，以玉帛為草𡈽。抗靈䂓於雲表，獨違今而遂古。庇峻岫之巍峩，藉翠蘭之芳茵。漱流霞之澄液，茹八石之精英。思𦕈𦕈焉若居乎虹霓之端，意飄飄焉若在乎倒景之鄰。萬物不能攪其和，四海不足汩其神。於是有赴勢公子聞之，慨然而歎曰：“空谷有項領之駿者，孫陽之耻也；太平遺冠世之才者，賞真之貴也。安可令俊民全其獨善之分，而使聖朝乏乎元凱之用哉？”乃造而説曰：“徒聞振趐竦身，不能凌厲九霄，騰跚玄極，攸叙彛倫者，非英偉也。今先生操立斷之鋒，掩炳蔚之文，玩圖籍於絶跡之藪，括藻麗乎鳥獸之群，陳龍章於晦夜，沈琳琅於重淵，蟄伏於盛夏，藏華於當春。𨿽復下帷覃思，殫毫騁藻，幽賛太極，闡釋元本，言歡則本梗怡顔如巧𥬇，語戚則偶象嚬顣而滂沲，抑輕則鴻羽沈於弱水，抗重則玉石漂於飛波，離同則肝膽為胡越，合異則萬殊而一和，切論則秋霜春肅，温辭則冰條吐葩，摧髙則峻極頺淪，竦卑則淵池嵳峩，疵清則倚暗夜光，救濁則立澄黄河。然不能沾芳惠於庻物，著𢎪勲於皇家，名與朝露皆晞，體與蜉蝣並化，忽崇髙於聖人之寳，忘川逝於大耋之嗟，𥨸為先生不取焉。蓋聞：‘大者天地，其次君臣。’先聖憂時，思行其道，‘ 三月無君，皇皇如也’，耻今聖主不與堯舜一致，愍此黎民不可比屋而封。故或負𪔂而龍躍，或扣角以鳯歌，不湏蒲輪而後動，不待文主而後興。潜初飛五，與時消息，進有攸徃之利，退無濡尾之累，明哲以保身，宣化以濟俗。使夫承蘭風以傾柯，濯清波以遣穢者，若沈景之應朗鑒，方圓之赴䂓矩，故勲格上下，惠沾八表。夫有唐所以巍巍，重華所以恭己，西伯所以三分，姬發所以革命，桓文所以一匡，漢高所以應天，未有不致群賢為六翮，託豪傑為舟楫者也。若令各守洗耳之髙，人執耦耕之分，則稽古之化不建，英明之盛不彰，明良之歌不作，括天之網不張矣。故藏器者珍於變通隨時，英逸者貴於吐竒撥亂。若乃耀靈翳景於雲表，則麗天之明不著；哮虎韜牙而握𤓰，則摶噬之㨗不揚；太阿潜𨦟而不擊，則立斷之勁不顯；驥騄踠趾而不馳，則追風之迅不形。並黙則子貢與喑者同口，咸瞑則離朱與矇瞽不殊矣。先生潔身而忽大倫之亂，得意而忘安上之義，存有闗機之累，沒無金石之聲，庸人且猶憤色，何有大雅而無心哉？夫繩舒則木直，正進則邪凋，有虞舉則四凶戮，宣尼任則少卯梟，猶震雷駭則鼛鼓堙，朝日出則螢燭幽也。不拯招魂之病，則無以効越人之絶伎；不㢡多難之世，則無以知非常之逺量。髙拱以觀溺，非勿踐之仁也；懷道以迷國，非作者之務也。若俟中唐殖占日之草，朝陽繁鳴鳯之音，郊跱獨角之獸，野攅連理之林，長旌卷而不懸，干戈戢而莫尋，少伯方將告退於成功，孰能相擢乎陸沈哉？深願先生不逺迷復哉！”於是懷冰先生蕭然遐眺，遊氣天衢，情神遼緬，旁若無物，俯而答曰：“嗚呼！有是言乎？蓋至人無為，棲神沖漠，不役志於禄利，故害而不能加也；不䠧峙於險途，故傾墜不能為患也。藜藿不供，而意佚於方丈；齊編庸民，而心歡於有𡈽。寑宜僚之舍，閉干木之閭，𢹂莊萊之友，治陋巷之居，礭岳峙而不拔，豈有懷於卷舒乎？以慾廣則濁和，故委世務而不紆眄；以位極者憂深，故背勢利而無餘疑。其貴不以爵也，富不以財也。侣雲鵬以髙逝，故不縈翮於腐鼠；以蕃武為厚誡，故不改樂於簞瓢。且夫玄黄遐邈，而人生倐忽，以過隙之促，託罔極之間，迅乎猶奔星之蹔見，飄乎似飛矢之電經，聊且優游以自得，安能苦形於外物哉！夫鳶不絓網，驎不墮穽，相彼鳥獸，猶知為患，風塵之徒，曾是未吝也。若夫要離滅家以効功，紀信赴燔以誑楚，陳賈刎頸以證弟，仲由投命而𦵔醢，嬴門伏劔以表心，聶政感惠而屠𦵔，荆卿絶臏以報燕，樊公含悲而授首，皆下愚之狂惑，豈上智之攸取哉？蓋厚禄者責重，爵尊者神勞。故漆園𡸁綸，而不顧卿相之貴，柏成操耜而不屑諸侯之髙。羊説安乎屠肆，楊朱吝其一毛。僥求之徒，昧乎可欲，集不擇木，仕不料世，貪進不慮負乘之禍，受任不計不堪之敗。論榮貴則引伊周以救溺，言亢悔則諱覆餗而不記。伺河龍之睡而撥明珠，居量表之寵而冀無患，耽漏刻之安，蔽必至之危，無朝菌之榮，望大椿之夀，似蹈薄氷以待夏日，登朽枝而湏勁風，淵魚之引芳餌，澤雉之咽毒粒，咀漏脯以充飢，酣鴆酒以止渇也。昔箕子覩象箸而流泣，尼父聞偶葬而永歎，蓋尋㣲以知著，原始以見終。然而闇夫蹈機不覺，何前識之至難，而利欲之𤵜篤邪？周成賢而信流言，公旦聖而走南楚，託鴟鴞以告悲，賴金縢以僅免。況能寤之主，不世而一有；不恱之謗，無時而蹔乏。徳不以激烈風而起斃禾，事不以載珪璧而稱多才，嗟泣靡及，宜其然也。夫漸漬之乆，則膠漆解堅；浸潤之至，則骨肉乖析。塵羽之積，則沉舟折軸；三至之言，則市虎以成。故江充䟽賤，非親於元儲；後毋假繼，非宻於伯竒。而掘梗之誣，滅父子之恩；䄂蜂之誑，破天性之愛。又況其他，安可自必？嗟乎！伍員所以懷忠而漂尸，悲夫！白起所以秉義而刎頸也。蓋徹鑒所為寒心，匠人之所眩惑矣。又欲推短才以𨤲雷同，仗獨是以彈衆非。然不覩金𨿽克木，而錐鑚不可以伐鄧林；水𨿽勝火，而升合不足以救焚山。寸膠不能治黃河之濁，尺水不能却蕭丘之熱。是以身名並全者甚稀，而先𥬇後號者多有也。畏亢悔而貪榮之慾不滅，忌毁辱而爭肆之情不遣，亦猶惡濕而泳深淵，憎影而不就隂，穿舟而息漏，猛㸑而止沸者也。夫七尺之骸，禀之以所生，不可受全而歸殘也；方寸之心，制之在我，不可放之於流遁也。躬耕以食之，穿井以飲之，短褐以蔽之，蓬廬以覆之，彈詠以娯之，呼吸以延之，逍遥竹素，寄情玄毫，守常待終，斯亦足矣。且夫道存則尊，徳盛則貴，隋珠彈雀，智者不為，何必湏權而顯，俟禄而飽哉？且夫安貧者，以無財為富；甘卑者，以不任為榮。故幼安浮海而澄神，胡子甘心於退耕；逢、比有令徳之罪，信、布陷功大之刑。一枝足以戢鸞羽，何煩乎豐林？潢洿足以泛龍鱗，豈事乎滄海？藜藿嘉於八珍，寒泉㫖於醽醁；躡履羙於赤舄，緼袍麗於衮服；把橦安於杖龯，鳴條樂乎絲竹；茅茨艶於丹楹，采椽珍於刻桷；登嵩峯為臺榭，庇巖霤為華屋；積篇章為敖庾，寳玄談為金玉；棄細人之近戀，捐庸𨽾之所欲；遊九臯以含歡，遣智惠以絶俗；同屈尺蠖，藏光守樸，表拙示訥，知止常足。然後咀嚼芝芳，風飛雲浮，晞景九陽，附翼高遊，仰棲梧桐，俯集玄洲。孰與銜轡而伏櫪，同被繡於犧牛哉？”赴勢公子曰：“夫入而不出者，謂之耽寵忘退；徃而不及者，謂之不任無義。故達者以身非我有，任乎所值，𨼆顯黙語，無所必固，時止則止，時行則行。束帛之集，庭燎之舉，則君子道長，在天利見。若運涉陽九，讒勝之時，則不出戸庭，括嚢勿用。龍起鳯戢，隨時之冝。古人所以或避危亂而不肯入，或色斯而不終日者，慮巫山之失火，恐芝艾之并焚耳。方今聖皇御運，世夷道泰，仁及蒼生，惠風遐邁，威肅鬼方，澤沾九裔。儀坤徳以厚載，擬乾穹以髙蓋。神化則雲行雨施，玄澤則煙煴汪濊。四門穆穆以愽延，主思英逸以俾乂。此乃千載所希值，剖判之一㑹。而先生慕嘉遁之偏枯，不覺狷華之患害也；務乎單豹之養内，未覩暴虎之犯外也。是聞涉水之或溺，則謂乘舟者皆敗；以商臣之凶逆，則謂繼體無𩔗也。”懷冰先生曰：“聖化之盛，誠如髙論。出處之事，人各有懷。故堯、舜在上，而箕、潁有巢棲之客；夏后御世，而窮数有握耒之賢。豈有慮於此險哉？蓋各附於所安也。是以髙尚其志，不仕王侯。存夫爻象，匹夫所執，延州守節，聖人許焉。僕所以逍遥於丘園，歛迹乎草澤者，誠以才非政事，器乏治民。而多士雲起，髦彦鱗萃，文武盈朝，庻事既康，故不欲復舉熠燿以厠日月之間，拊甂瓴於洪鍾之側，貢輕扇於堅氷之節，衒裘鑪乎隆暑之月，必見捐於無用，速非時之巨嗤。若擁經著述，可以全真成名，有補末化；若强所不堪，則將顛沛惟咎，同悔小狐。故居其所長，以全其所短耳。𨿽無立朝之勲，即戎之勞，然切磋後生，弘道養正，殊塗一致，非損之民也。劣者全其一介，何及於許由？聖世恕而容之，同曠於有唐，不亦可乎！”赴勢公子勃然自失，肅爾改容曰：“先生立言助教，文討姦違，摽退靜以抑躁競之俗，興儒教以救㣲言之絶。非有出者，誰叙彛倫？非有𨼆者，誰誨童䝉？普天率𡈽，莫匪臣民。亦何必𡸁纓執笏者為是，而樂飢𢖍門者可非乎？失群迷乎雲夢者，必湏指南以知道；並乎滄海者，必仰辰極以得返。今聞嘉訓，乃覺其蔽。請負衣冠，筞駑希𩦸，汎愛與進，不嫌擇焉。”",
                    "zhushu": ""
                }
            ]
        },
        {
            "name": "逸民外篇第二",
            "paragraphs": [
                {
                    "paragraph": "逸民外篇第二",
                    "zhushu": "",
                    "type": 1
                },
                {
                    "paragraph": "抱朴子曰：余昔遊乎雲臺之山，而造逸民，遇仕人在焉。仕人之言曰：“明明在上，總御八紘，華夷同歸，要荒服事。而先生遊栢成之遐武，混群伍於鳥獸。然時移俗異，世務不拘，故木食山棲，外物遺累者，古之清髙，今之逋逃也。君子思危於未形，絶禍於方來。無乃去張毅之内𤍠，就單豹之外害，畏盈抗慮，忘亂群之近憂；避牛跡之淺嶮，而墮百仭之不測，違濡足之泥涇，投鑢冶而不覺乎？”逸民答曰：“夫𨦣志於雛鼠者，不識騶虞之用心；盛務於庭粒者，安知鴛鸞之逺指？猶焦螟之𥬇雲鵬，朝菌之怪大椿，坎蛙之疑海鼈，井蛇之嗤應龍也。子誠喜懼於勸沮，焉識玄曠之髙韻哉？吾幸生於堯、舜之世，何憂不得此人之志乎？”仕人曰：“昔狂狷華士，義不事上，𨼆於海隅，而太公誅之。吾子沈遁，不亦危乎？”逸民曰：“吕尚長於用兵，短於為國，不能儀玄黄以覆載，擬海嶽以愽納，褒賢貴徳，樂育人才，而甘於刑殺，不修仁義，故其刼殺之禍，萌於始封，周公聞之，知其無國也。夫攻守異容，道貴知變，而吕尚無烹鮮之術，出致逺之御，推戰陳之法，害髙尚之士，可謂頼甲胄以完刃，又兼之浮泳，以射走之儀，又望求之於准的者也。夫傾庻鳥之巢，則靈鳯不集；漉魚鼈之池，則神虬遐逝；刳凡獸之胎，則麒麟不峙其郊；害一介之士，則英傑不踐其境。吕尚創業𡸁統，以示後人，而張苛酷之端，開殘賊之軏，適足以驅俊民以資他國，逐賢能以遺讎敵也。去彼市馬骨以致駿足，軾陋巷以退秦兵者，不亦逺乎！子謂吕尚何如周公乎？”士人曰：“不能審也。”逸民曰：“夫周公大聖，以貴下賤，吐哺握髮，懼於失人，從白屋之士七十人，布衣之徒親執贄所師見者十人，所友者十有二人，皆逼以在朝也。設令吕尚居周公之地，則此等皆成市朝之暴尸，而溝澗之腐胔矣。唐堯非不能致許由、巢父也，虞舜非不能脅善卷、石户也，夏禹非不能逼柏成子髙也，成湯非不能録卞隨、務光也，魏文非不能屈干木也，𣈆平非不能吏期唐也，然復而肆之，貴而重之，豈六君之劣弱也？誠以百行殊尚，黙黙難齊，慕尊賢之羙稱，耻賊善之𨢄迹，取之不足以増威，放之未憂於官曠，從其志則可以闡弘風化，熙隆退讓，厲茍進之貪夫，感輕薄之冐昧。𨿽器不益於旦夕之用，才不周於立朝之俊，不亦愈於脅肩低眉，謟媚權右，提贄懷貨，宵征同塵，爭津競濟，市買名品，棄徳行學問之本，赴雷同比周之末也？彼六君尚不肯苦言以侵𨼆士，寧肯加之鋒刃乎？聖賢誠可師者，吕尚居然謬矣。漢髙帝𨿽細行多闕，不涉典藝，然其弘曠恢廓，善恕多容，不繫近累，蓋豁如也。𨿽飢渇四皓，而不逼也。及太子卑辭致之，以為羽翼，便敬徳矯情，惜其大者，發黃鵠之悲歌，杜婉妾之覬覦。其珍賢貴𨼆，如此之至也。宜其以布衣而君四海，其度量蓋有過人者矣。且夫吕尚之殺狷華者，在於恐其沮衆也。然俗之所患者，病乎躁於進趨，不務行業耳，不苦於安貧樂賤者之太多也。假令𨼆士徃徃屬目，至於情掛勢利，志無止足者，終莫能割此常慾，而慕彼退靜者也。開闢已降，非少人也，而忘富遺貴之士，猶不能居萬分之一。仲尼親受業於老子，而不能修其無為；子貢與原憲同門，而不能模其清苦；四凶與巢由同時，王莾與二龔共世，而不能效也。凡民𨿽復笞督之，危辱之，使追狷、華，猶必不肯，乃當憂其壞俗邪？吕尚思不及此，以軍法治平世，枉害賢人，酷誤已甚矣。頼其功大，不便以至顛沛耳。且吕尚之未遇文王也，亦曽𨼆於窮賤，凡人易之，老婦逐之，賣傭不售，屠釣無獲，曽無一人慕之。其避世也，何獨慮狷華之沮衆邪？設令殷紂以尚逃遁，収而歛之，尚臨死豈能自謂罪所應邪？魏武帝亦刑法嚴峻，果於殺戮，乃心欲用乎孔明，明自陳不樂出身，武帝謝遣之曰：‘義不使髙世之士辱於汙君之朝也。’其鞭撻九有，草創皇基，亦不妄矣。紛擾日乆，求競成俗，或推貨賄以龍躍，或階黨援以鳯起，風成化習，大道漸蕪，後生昧然，儒訓遂堙。將為立身，非財莫可。茍有卓然不群之士，不出户庭，潜志味道，誠冝優訪，以興謙退也。夫使孫呉荷戈，一人之力耳，用其計術，則賢於萬夫。今令大儒為吏，不必切事，肆之山林，則能陶冶童䝉，闡弘禮敬，何必服巨象使捕鼠，□韝鸞也！”“□則鍾𪔂鐫其聲。若乃零淪藪澤，空生徒死，亦安足貴乎？”逸民答曰：“子可謂守培塿，玩狐丘，未登閬風而臨雲霓；翫瀅汀，游潢洿，未浮南溟而涉天漢。凡所謂志人者，不必在乎禄位，不必湏乎勛伐也。太上無己，其次無名，能振翼以絶群，騁迹以絶軏，為常人所不能為，割近才所不能割，少多不為凡俗所量，恬粹不為名位所染，淳風足以濯百代之穢，髙操足以激將來之濁，何必紆朱曵紫，服冕乘軺，被犧牛之文繡，吞詹何之香餌，朝為張天之炎𤍠，夕成冰泠之委灰。夫斥鷃不以蓬榛易雲霄之表，玉鮪不以幽岫𧵍滄海之曠，虎豹入廣厦而懷悲，鴻鶤登嵩巒而含慼，物各有心，安其所長，莫不㤗於得意，而慘於失所也。經世之士，悠悠皆是，一日無君，惶惶如也。譬猶藍田之積玉，鄧林之多材，良工大匠，肆意所用，亦何必棲魚而沈鳥哉！嘉遁髙蹈，先聖所許。或出或處，各從攸好。蓋士之所貴，立徳立言。若夫孝友仁義，操業清髙，可謂立徳矣。窮覽墳索，著述粲然，可謂立言矣。夫善卷無治民之功，未可謂之减於俗吏；仲尼無攻伐之勛，不可以爲不及於韓、白矣。身名竝全，謂之爲上；𨼆居求志，先民嘉焉。夷、齊一介，不合變通，古人嗟嘆，謂不降志辱身。不降者，明𨼆逸之爲高也；不辱者，知覊縶之爲洿也。聖人之清者，孟軻所美，亦云天爵，貴於印綬。志脩遺榮，孫卿所尚；道義既必，可輕王公。而世人所畏唯勢，所重唯利。盛徳身滯，便謂庸人；器小任大，便爲高士。或有乘危冒嶮，投死忘生，棄遺體於萬仭之下，邀榮華乎一朝之閒，比夫輕四海、愛脛毛之士，何其緬然邪？”仕人曰：“潜退之士，得意山澤，不荷世貴，蕩然縱肆，不爲時用。嗅祿利，誠爲天下無益之物，何如？”逸民答曰：“夫麟不吠守，鳯不司晨，騰黄不引犂，尸祝不治庖也。且夫揚大明乎無外，宣嫗煦之和風者，日也；耀華燈於閑夜，冶金石以致用者，火也。天下不可以經時無日，不可以一旦無火，然其大小不可同也。江海之外，彌綸二儀，升爲雲雨，降成百川，而朝夕之用，不及累仭之井；灌田溉園，未若溝渠之沃。挍其巨細，孰爲曠哉？桀、紂，帝王也；仲尼，陪臣也。今見比於桀、紂，則莫不怒焉；見擬於仲尼，則莫不悦焉。爾則貴賤果不在位也。故孟子云：‘禹、稷、顔淵，易地皆然矣。’宰予亦謂：‘孔子賢於堯、舜逺矣。’夫匹庻而鈞稱於王者，儒生髙極乎唐、虞者，徳而已矣，何必官哉？且夫交靈升於造化，運天地於懷抱，恢恢然故不棲於心術，芒芒然寵辱不汨其純白。流俗之所欲，不能染其神；近人之所惑，不能移其志。榮華，猶贅疣也；萬物，猶蜩翼也。若然者，豈肯詰屈其支體，俯仰其容儀，挹酌於其所不喜，脩索於其所棄遺，怡顔以取進，曲躬以避退，恐俗人之不恱，慼我身之凌遲，屈龍淵為錐鑚之用，抑靈鼖為鼗鼙之音，推黄龯以適釤鎌之持，撓華旗以入林杞之下乎？古公杖䇿而捐之，越翳入穴以逃之，季扎退耕以委之，老萊灌園以逺之，從其所好，莫與易也。故醇而不雜，斯則富矣；身不受役，斯則貴矣。若夫剖符有𡈽，所謂禄利耳，非富貴也。且夫官髙者其責重，功大者人忌之，獨有貧賤，莫與我爭，可得長寳而無憂焉。濯裘布被，㧞葵去織，㹠不掩豆，菜肴糲飡，又獲逼下邀偽之譏；樹塞反坫，三歸玉食，禳侯之富，安昌之泰，則有僣上洿濁之累。未若遊神典文，吐故納新，求飽乎耒耜之端，索緼乎杼軸之間，腹仰河而已滿，身集一枝而餘安，萬物芸芸，化為埃塵矣。饘粥餬口，布褐緼袍，淡泊肆志，不憂不喜，斯為尊樂，喻之無物也。夫仕也者，欲以為名邪？則脩毫可以洩憤懣，篇章可以寄姓字，何假乎良史，何煩乎鑱𪔂哉？孟子不以矢石為功，楊雲不以治民益世，求仁而得，不亦可乎？”仕人又曰：“𨼆遁之士，則為不臣，亦豈宜居君之地，食君之穀乎？”逸民曰：“何謂其然乎？昔顔回死，魯定公將躬弔焉，使人訪仲尼。仲尼曰：‘凡在邦内，皆臣也。’定公乃升自東階，行君禮焉。由此論之，‘率𡈽之濵，莫匪王臣’，可知也。在朝者陳力以秉庻事，山林者脩徳以厲貪濁，殊塗同歸，俱人臣也。王者無外，天下為家，日月所照，雨露所及，皆其境也。安得懸虚空，飡咀流霞，而使之不居乎地，不食乎穀哉？夫山之金玉，水之珠貝，𨿽不在府庫之中，不給朝夕之用，然皆君之財也。退士不居肉食之列，亦猶山水之物也，豈非國有乎？許由不竄於四海之外，四皓不走於八荒之表也。故曰：‘萬邦黎獻，共惟帝臣。’干木不荷戈戍境，築壘疆場，而有蕃魏之功。今𨼆者潔行蓬蓽之内，以詠先王之道，使民知退讓，儒墨不替，此亦堯舜之所許也。昔夷、齊不食周粟，鮑焦死於橋上，彼之硜硜，何足師表哉！昔安帝以玄纁玉帛聘周彦祖。桓帝以玄纁玉帛聘韋休明。順帝以玄纁玉帛聘楊仲宣，就拜侍中，不到。魏文帝徵管幼安，不至。又就拜光禄勲，竟不到。乃詔所在常以八月致羊一口，酒二斛。桓帝玄纁玉帛聘徐孺子。就拜太原太守及東海相，不到。順帝以玄纁玉帛聘樊季髙，不到。乃詔所在常以八月致羊一口，酒二斛，又賜几杖，待以師傅之禮。獻帝時，鄭康成州辟舉賢良方正、茂才，公府十四辟，皆不就。公車徵左中郎、愽士、趙相、侍中、大司農，皆不起。昭帝公車徵韓福，到，賜帛五十疋及羊酒。法髙卿再舉孝亷，本州五辟，公府八辟，九舉賢良愽士，三徴，皆不就。桓帝以玄纁玉帛、安車軺輪聘韓伯休，不到。以玄纁玉帛、安車軺輪聘姜伯雅，就拜太中大夫，犍為太守，不起。然皆見優重，不加威辟也。若此諸帝，褒𨼆逸之士不謬者，則吕尚之誅華士，為凶酷過惡，斷可知矣。”仕人乃悵然自失，慨爾永歎曰：“始悟超俗之理，非庸瑣所見矣。”",
                    "zhushu": ""
                }
            ]
        },
        {
            "name": "勗學外篇第三",
            "paragraphs": [
                {
                    "paragraph": "勗學外篇第三",
                    "zhushu": "",
                    "type": 1
                },
                {
                    "paragraph": "抱朴子曰：夫學者，所以清澄性理，簸揚埃穢，雕鍜鑛璞，礱鍊屯鈍，啓導聰明，𩛙染質素，察徃知來，愽涉勸成。仰觀俯察，於是乎在；人事王道，於是乎備。進可以為國，退可以保己。是以聖賢罔莫孜孜而勤之，夙夜以勉之，命盡日中而不釋，飢寒危困而不廢。豈以有求於當世哉？誠樂之自然也。夫斵削刻畫之薄伎，射御騎乘之易事，猶湏慣習，然能後善。況乎人理之曠，道徳之逺，隂陽之變，鬼神之情，緬邈玄奥，誠難生知。𨿽云色白，匪染弗麗；𨿽云味甘，匪和弗羙。故瑶華不琢，則耀夜之景不發；丹青不治，則純鈞之勁不就。火則不鑚不生，不扇不熾；水則不决不流，不積不深。故質𨿽在我，而成之由彼也。登閬風，捫晨極，然後知井谷之闇隘也。披七經，玩百氏，然後覺面牆之至困也。夫不學而求知，猶願魚而無網焉，心𨿽勤而無獲矣。廣愽以窮理，猶順風而託焉，體不勞而致逺矣。粉黛至則西施以加麗，而宿瘤以藏𨢄；經術深則髙才者洞逸，鹵鈍者醒悟。文梓干雲而不可名臺榭者，未加班輸之結構也；天然爽朗而不可謂之君子者，不識大倫之臧否也。欲超千里於終朝，必假追影之足；欲凌洪波而遐濟，必因艘楫之器；欲見無外而不下堂，必由之乎載籍；欲測淵㣲而不役神，必得之乎明師。故朱緑所以改素絲，訓誨所以移蒙蔽。披玄雲而揚大明，則萬物無所𨼆其狀矣；舒竹帛而考古今，則天地無所藏其情矣。況於鬼神乎？而況於人事乎？泥𣵀可令齊堅乎金玉，曲木可攻之以應繩墨，百獸可教之以戰陳，畜牲可習之以進退，沈鱗可動之以聲音，機石可感之以精誠，又況乎含五常而禀最靈者哉！低仰之駟，教之功也；鷙擊之禽，習之馴也。與彼凡馬野鷹，本實一𩔗，此以𩛙貴，彼以質賤。運行潦而勿輟，必混流乎滄海矣。崇一簣而弗休，必鈞髙乎峻極矣。大川滔瀁，則虬螭群游，日就月將，則徳立道備，乃可以止。夢乎丘旦，何徒解桎乎困蒙哉！昔仲由冠雞帶㹠，䨥珥鳴蟬，杖劔而見，拔白而舞，盛稱南山之勁竹，欲任掘强之自然。尼父善誘，染以徳教，遂成升堂之生，而登四科之哲。子張鄙人，而灼聚凶猾，漸漬道訓，成化名儒，乃抗禮於王公，豈直免於庸陋。以是賢人悲寓世之倐忽，疾泯没之無稱，感朝聞之弘訓，悟通㣲之無𩔗，懼將落之明戒，覺罔念之作狂，不飽食以終日，不棄功於寸隂，鑒逝川之勉志，悼過隟之電速，割遊情之不急，損人間之末務，洗憂貧之心，遣廣願之穢，息畋獵愽奕之游戯，矯晝𥨊坐睡之懈怠，知徒思之無益，遂振䇿於聖途，學以聚之，問以辯之，進徳脩業，温故知新。夫周公上聖，而日讀百篇；仲尼天縱，而韋編三絶。墨翟大賢，載文盈車；仲舒命世，不窺園門。倪寛帶經以芸鉏，路生截蒲以寫書，黄霸抱桎梏以受業，寗子勤夙夜以倍功。故能究覽道奥，窮測㣲言，觀萬古如同日，知八荒若户庭。考七耀之盈虚，步三五之變化，審盛衰之方來，驗善否於旣徃，料玄黄於掌握，甄未兆以如成。故能盛徳大業，冠於當世；清芳令問，播于罔極也。且夫聞商羊而戒浩瀁，訪鳥砮而洽東肅，諮萍實而言色味，訊𡈽狗而識墳羊，披靈寳而知山𨼆，因折爼而説專車。聸離畢而分隂陽之候，由冬螽而覺閏餘之錯。何神之有？學而已矣。夫童謡猶助聖人之耳目，豈況墳、索之弘愽哉？才性有優劣，思理有脩短。或有夙知而早成，或有提耳而後喻。夫速悟時習者，𩦸騄之脚也；遲解晚覺者，鶉鵲之翼也。彼𨿽尋飛絶景，止而不行，則步武不過焉。此𨿽咫尺以進，徃而不輟，則山澤可越焉。明暗之學，其猶兹乎！蓋少則志一而難忘，長則神放而易失。故修學務早，及其精專，習與性成，不異自然也。若乃絶倫之器，盛年有故，𨿽失之於暘谷，而收之於虞淵。方知良田之晚播，愈於卒嵗之荒蕪也。日燭之喻，斯言當矣。世道多難，儒教淪喪，文武之軌，將遂凋墜。或沈溺於聲色之中，或驅馳於競逐之路。孤貧而精六藝者，以游夏之資，而抑頓乎九泉之下；因風而附鳯翼者，以駑庸之質，猶𢌞遑乎霞霄之表。舎本逐末者，謂之勤修庻幾；擁經求己者，謂之陸沈迂闊。於是莫不蒙塵觸雨，戴霜履氷，懷黄握白，提清絜肥，以赴邪徑之近易，規朝種而暮穫矣。若乃下帷髙枕，遊神九典，精義𦣱𨼆，味道居精，確乎建不拔之操，揚青於嵗寒之後，不揆世以投迹，不隨衆以萍漂者，蓋亦鮮矣。汲汲於進趨，悒悶於否滯者，豈能舎至易速達之通𡍼，而守甚難必窮之塞路乎？此川上所以無人，子衿之所為作，愍俗者所以痛心而長慨，憂道者所以含悲而頽思也。夫寒暑代謝，否終則泰，文武迭貴，常然之數也。冀群㓂畢滌，中興在今，七耀遵度，舊邦惟新，振天惠以廣掃，鼔九陽之洪爐，運大鈞乎皇極，開玄模以軌物。陶冶庶𩔗，匠成翹秀，蕩汰積埃，革邪反正。戢干戈，橐弓矢，興辟雍之庠序，集國子，修文徳，發金聲，振玉音，降風雲於潜初，旅束帛乎丘園。令抱翼之鳯，奮翮於清虚，項領之駿，騁迹於千里。使夫含章抑欝，窮覽洽聞者，申公、伏生之徒，發玄纁，登蒲輪，吐結氣，陳立素，顯其身，行其道，俾聖世迪唐虞之髙軌，馳升平之廣塗，玄流沾於九垓，惠風被乎無外，五刑厝而頌聲作，和氣洽而嘉穟生，不亦休哉？昔秦之二世，不重儒術，舎先聖之道，習刑獄之法，民不見徳，唯戮是聞。故惑而不知反迷之路，敗而不知自救之方，遂墮墜於雲霄之上，而𩐎粉乎不測之下。惟尊及卑，可無鑒乎？",
                    "zhushu": ""
                }
            ]
        },
        {
            "name": "崇教外篇第四",
            "paragraphs": [
                {
                    "paragraph": "崇教外篇第四",
                    "zhushu": "",
                    "type": 1
                },
                {
                    "paragraph": "抱朴子曰：澄視於秋毫者，不見天文之煥炳。肆心於細務者，不覺儒道之弘逺。翫鮑者忘茝蕙，迷大者不能及。夫受繩墨者，無枉刳之木；染道訓者，無邪僻之人。𩛙治之術，莫良乎學。學之廣在於不倦，不倦在於固志。志茍不固，則貧賤者汲汲於營生，富貴者沈淪於逸樂。是以遐覽淵慱者，曠代而時有；面牆之徒，比肩而接武也。若使素士則晝躬耕以餬口，夜薪火以修業；在位則以酣宴之餘暇，時遊觀於勸誡，則世無視内，游夏不乏矣。亦有飢寒切己，藜藿不給，膚困風霜，口乏糟糠，出無從師之資，家有暮旦之急，釋耒則農事廢，執卷則供養虧者，𨿽闕學業，可恕者也。所謂千里之足，困於鹽車之下，赤刀之鑛，不經歐冶之門者也。若夫王孫公子，優游貴樂，婆娑𦂶紈之間，不知稼穡之艱難，目倦於玄黄，耳疲乎鄭衛；鼻饜乎蘭麝，口爽於膏粱。冬沓貂狐之温麗，夏縝紗縠之翩飄；出驅慶封之輕軒，入宴華房之粲蔚。𩛙朱翠於楹梲，積無己於箧匱。陳妖冶以娯心，湎𨤀醁以沈醉；行為㑹飲之魁，坐為愽奕之帥。省文章既不曉，覩學士如草芥；口筆乏乎典據，牽引錯於事𩔗。劇談則方戰而已屈，臨疑則生老而憔悴。𨿽菽麥之能辯，亦奚别乎瞽瞶哉？抱朴子曰：蓋聞帝之元儲，必入太學，承師問道。齒於國子者，以知為臣，然後可以為君；知為子，然後可以為父也。故學立而仕，不以政學，操刀傷割，鄭喬所歎，觸情縱欲，謂之非人。而貴游子弟，生乎深宫之中，長乎婦人之手，憂懼之勞，未甞經心。或未免於襁褓之中，而加青紫之官；纔勝衣冠，而居清顯之位。操殺生之威，提黜陟之柄。榮辱决於與奪，利病感於唇吻。愛惡無時暫乏，毁譽括厲於耳。嫌疑象𩔗，似是而非。因機㑹以坐無端，藉素信以設巧言，交構之變，千端萬緒，巧筭所不能詳，毫墨所不能究也。無術學，則安能見邪正之真偽，具古今之行事？自悟之理，無所感假，能無傾巢覆車之禍乎？先哲居髙，不敢忘危，愛子欲教之義方，雕琢切磋，弗納於邪偽。選明師以象成之，擇良友以漸染之，督之以慱覽，示之以成敗，使之察徃以悟來，觀彼以知此。驅之於直道之上，歛之乎撿括之中，懔乎若跟掛於萬刃，慄然有如乘奔以履氷，故能多逺悔吝，保其貞吉也。昔諸竇䝉道教之福，霍禹受率意之禍，中山、東平以好古而安，燕剌由面牆而危，前事不忘，今之良鑒也。湯、武染乎伊吕，其興勃然；辛、癸染乎推崇，其亡忽焉。明友師傅，尤宜精簡，必取寒素徳行之士，以清苦自立，以不群見憚者。其經術如仲舒、柄榮者，强直若龔遂、王吉者，能朝夕講論忠孝之至道，正色證存亡之軌迹，以洗濯垢𣵀，閑邪矯枉，宜必抑情遵憲法，入徳訓者矣。漢之末世，呉之晚年，則不然焉。望冠盖以選用，任朋黨之華譽，有師友之名，無拾遺之實，匪唯無益，乃反為損。故其所講說，非道徳也；其所貢進，非忠益也。唯在於新聲艶色，輕體妙手，評歌謳之清濁，理管絃之長短，相狗馬之勦駑，議遨遊之處所，比錯塗之好惡，方雕琢之精麤，校彈棊樗蒲之巧拙，計漁獵相掊之勝負，品藻妓妾之妍𧈪，指摘衣服之鄙野，爭騎乘之善否，論弓劍之踈宻。招竒合異，至於無限，盈溢之過，日増月甚。其談宫殿，則逺擬瑶臺、瓊室，近効阿房、林光，以“千門萬户”為局促，以“昆明”“太液”為淺陋，笑“茅茨”為不肖，以“𡈽堦”爲朴騃。民力竭於功役，儲蓄靡於不急。起𡈽山以准嵩、霍，决渠水以象九河，登凌霄之華觀，闢雲際之𦂶窻。淫音譟而惑耳，羅袂揮而亂目。濮上北里，迭奏迭起，或號或呼，俾晝作夜。流連於羽觴之間，沈淪乎絃節之側。或建翠翳之青葱，或射勇禽於郊坰。馳輕足於嶮峻之上，暴僚𨽾於盛日之下。舉火而往，乘星而返。機事廢而不修，賞罰棄而不治。或浮文艘於滉瀁，布宻網於緑川，𡸁香餌於漣潭，縱櫂歌於清淵，飛髙繳以下輕鴻，引沈綸以援潜鱗。或結𦊨罘於林麓之中，合重圍於山澤之表，列丹飈於豊草，騁逸騎於平原。縱盧猎以噬狡獸，飛輕鷂以鷙翔禽。勁弩殪狂兕，長㦸斃熊虎。如此，既彌年而不猒，歷載而無已矣。而又加之以四時請㑹，祖送慶賀，要思數之宻客，接執贄之嘉賔。人間之務，宻勿罔極。是以雅正稍逺，遨逸漸篤。其去儒學，緬乎邈矣。能獨見崇替之理，自拔淪溺之中，舍敗徳之嶮塗，履長世之大道者，良甚鮮矣。嗟乎！此所以保國安家者至稀，而傾撓泣血者無筭也。今聖明在上，稽古濟物，堅隄防以杜决溢，明褒貶以彰勸沮。想宗室公族，及貴門富年，必當競尚儒術，撙節藝文，釋老莊之意不急，精六經之正道也。",
                    "zhushu": ""
                }
            ]
        },
        {
            "name": "君道外篇第五",
            "paragraphs": [
                {
                    "paragraph": "君道外篇第五",
                    "zhushu": "",
                    "type": 1
                },
                {
                    "paragraph": "抱朴子曰：清玄剖而上浮，濁黄判而下沈，尊卑等威，於是乎著。徃聖取諸兩儀，而君臣之道立；設官分職，而雍熙之化隆。君人者，必修諸己以先四海，去偏黨以平王道，遣私情以標至公，擬宇宙以籠萬殊。真偽既明於物外矣，而兼之以自見；聽受既聰於接來矣，而加之以自聞。儀决水以進善，鈞絶絃以黜惡。招徳塞違，庸親昵賢。使規盡其圓，矩竭其方，繩肆其直，斤効其斵。器無量表之任，才無失授之用。考名責實，屢省勤恤。樹訓典以示民極，審褒貶以彰勸沮，明檢齊以杜僣濫，詳枉直以違晦吝。其與之也，無叛理之幸；其奪之也，有百氏之揜。匠之以六藝，軌之以忠信，蒞之以慈和，齊之以禮刑。揚仄陋以伸沈抑，激清流以澄臧否。使物無詭道，事無非分。立朝牧民者，不得侵官越局；推轂即戎者，莫敢憚危顧命。恱近以懐逺，修文以招𢹂。阜百姓之財粟，闡進徳之廣塗。杜機偽之繁務，則明罰勑法，哀敬折獄；淳化治，則匿瑕藏疾，五教在寛。外惣多士於文武，内建維城之穆屬。使親踈相持，尾為身幹。枝𨿽茂而無傷本之憂，流𨿽盛而無背源之勢。石磐岳峙，式遏覬覦。見三苖之傾殄，則知川源之未可恃也；覩翳幽之不守，則覺嚴嶮之不足頼也。夫江漢猶存，而强楚虜辱；劔閣自如，而子陽赤族。四岳三塗，實不一姓。金城湯池，未若人和。守在海外，匪山河也。是以賢君抱懼不足，而改過恐有餘。謀當計得，猶思危而弗休焉；戰勝地廣，猶戒盈而夕愓焉。象渾穹以遐燾，式坤厚以廣載。運重光以表㣲，致逺思乎未兆。資春景以嫗煦，範秋霜以肅物。訓諮以校同異，平𢖍以銓群言。虛己以盡下情，推功以勸將來。御之以術，則終始可竭也；整之以度，則參差可齊也。嶷若閬風之渡霄，而諸下不得以輕重料焉；窈若玄淵之萬仭，則近不能以少多量焉。然則君之流源不窮，而百僚之才力畢陳矣；我之涯畔無外，而彼之斤兩可限矣。發號吐令，則輷若震霆之激響，而不為邪辯改其正；畫法創制，則炳若七𦡱麗天，而不以愛惡曲其情。宏略逺罩，則藹若宻雲之髙結；居貞成務，則確若嵩岱之根地。料倚伏於未萌之前，審毁譽於巧言之口。不使敦朴散於雕偽，不使一體澆於二端。𨿽能獨斷，必慱納乎芻蕘；𨿽務含弘，必清耳於浸潤。民之飢寒，則哀彼貴此；百姓有罪，則謂之在予。嘉祥之臻，則念得神之祐；或逢天之怒，則思桑林之引咎。不吝改絃於冝易之調，不耻及迷於朝過之塗。虎眄以警宻，麟跱以接䟽。路無擊壌之叟，則羞聞和音之作；民有不粒之匱，則媿臨方文之膳。處飛閣之概天，則懼役夫之勞瘁。茹柔嘉之㫖脆，則憂敬授之失時。聆管絃之宴羨，則戚逸樂之有過。聸藻麗之采粲，則慮賦歛之慘烈。遵放勛之麤裘，准衛文之大帛。追有夏之卑宫，識露臺之不果。鑒章華之召災，悟阿房之速禍。誥誓，則念依時之失信；耽玩，則覺褒妲之惑我。征伐則量力度時，不令百里有號泣之憤。誅戮則遺情任理，不使鴟夷有抱枉之魂。鑒操彤之杜伯，推人立之呼豕。廢適，則戒𣈆獻之巨惑；立庻，則念劉表之殄祀。蒐畋，則樂失獸而得士，識弛網而恱逺；偏愛，則慮䄂蜂之謗巧，飛鷰之專寵。獨任，則悟鹿馬之作威，恭顯之惡直；納䇿，則思漢祖之吐哺，孝景之誅錯。㫖甘之進，則䟽儀狄。容恱姑息，則沈欒激。除蒸子之謟，親放麋之仁。鑒白龍以輟輕脫，觀羸以節無饜。防人彘之變於六宫之中，止汗血之求於絶域之外。除惡犬以遏酒酗之患，市馬骨以招追風之駿。軾怒鼃以勸勇，避螳蜋以厲武。聆虐會之讜言，容保申之正直。剔腹背無益之毛，攬六翮凌虚之用。烹如簧以謐司原之箴，折菀渃以迪梁伯之羙。放丹姬以弭婉孌之迷，退子瑕以杜餘桃之惑。藏淵中之魚，操利器之柄。勿憚徙薪之煩，以省焦爛之費。鼓亷耻之陶冶，明考試之準的。怒不越法以加虐，喜不踰憲以厚遺。割情於所愛，而有犯者無赦；採善於所憎，而有勞者不遺。傾下以納忠，聞逆耳而不諱；廣乞言於誹謗，𨿽委抑而不距。掩細瑕而録大用，忘近惡而念逺功。使夫曹翽、孟明，有修來之効；魏尚、張敞，立雪耻之績。射鈎之賊臣，著匡合之弘勲；釋縳之左車，吐止戈之髙䇿。則鵂梟化為鴛鸞，邪偽變成忠貞。芳頴秀於斥鹵，夜光起乎泥濘。剡𨦣載胥，九功允諧。西靣逡巡，以延師友之才；尊事老叟，以敦孝悌之行。是以淵蟠者仰赴，山棲者俯集。炳蔚内弼，虓闞外御。政得於上，而物傾於下，惠發乎邇，而澤邁乎逺。明哲宣力於攸莅，黔庻譲畔於藪澤。爾乃蠲滋章之法令，振太和之清風。蒲輪玉帛，以抽丘園之俊民；元凱畢集，以究論道之損益。减牧羊之多人，及不酤之至醇。張仁譲之闈，杜華競之津，旌義正之操，弘道素之格。使附徳者，若潜萌之恱甘雨；見歸者，猶行潦之赴大川。黎民安之，若緑葉之綴脩柯；左祍仰之，若衆星之繫北辰。是以七政不亂象於玄極，寒温不謬節而錯集。四靈備覿，芝華灼粲。甘露淋漉以霄墜，嘉穂婀娜而盈箱。丹魃逐於神潢，玄厲抅於廣朔。百川無沸騰之異，南箕謐偃禾之暴。物無詭時之凋，人無嗟慨之響。囹圄虚陳，五刑𥨊厝。正朔所不加，冕紳所不暨。氊裘皮服，山棲海竄，莫不含歡革面，感和重譯，靈禽貢於彤庭，瑶環獻自西極。貟首遽善，猶氤氲之順勁風；要荒承指，若響亮之和絶音。誠升隆之盛致，三五之軌躅也。故能固廟祧於罔極，繁本枝乎百世矣。夫根深則末盛矣，下樂則上安矣。馬不調，造父不能超千里之迹；民不附，唐虞不能致同天之羙。馬極則變態生，而傾僨惟憂矣；民困則多離叛，其禍必振矣。可不戰戰以待旦乎！可不慄慄而慮危乎！人主不澄思於治亂，不深鑒於亡徴，𨿽目分百尋之秋毫，耳精八音之清濁，文則琳琅墮於筆端，武則鈎鉻",
                    "zhushu": "居額切。"
                },
                {
                    "paragraph": "摧於指掌，心苞萬篇之誦，口播濤波之辯，猶無補於𡈽崩，不救乎瓦解也。何者？不居其大而務其細，滯乎下人之業，而闇元本之端也。誠能事過乎儉，臨深履氷，居安不忘乘奔之戒，處存不廢慮亡之懼，操綱領以整毛目，握道數以御衆才，韓、白畢力以折衝，蕭、曹竭能以經國，介一人之心，致其果毅，謀夫恊思，進其長筭，則人主𨿽從容玉房之内，逍遥雲閣之端，羽爵腐於甘醪，樂人疲於拚儛，猶可以𡸁拱而任賢，髙枕以責成。何必居茅茨之狹陋，食薄味之大𦎟，躬監門之勞役，懐損命之辛勤，然後可以惠流蒼生，道洽海外哉？昏惑之君，則不然焉。其為政也，或仁而不斷，朱紫混漫，正者不賞，邪者不罰，或苛猛慘酷，或純威無厚，刑過乎重，不恕不逮，根露基頽，危猶巢幕，而自比於天日，擬固於泰山，謂“克明俊徳”者不難及，“小心翼翼”者未足筭也。於是無罪無辜，滛刑以逞，民不見徳，唯戮是聞。官人則以順志者為賢，擢才則以近習者為前。上宰𪔂列，委之毋后之族，專斷顧問，决之阿謟之徒。所揚引則逺九族外親，而不簡其器幹，所信仗則在於𤨏才曲媚，而憎乎方直；所抑退則從雷同，而不察之以情；所寵進則任羙談，而不考其績用。掌要治民之官，御戎專征之將，或貪汚以壊所在矣，或營私以亂朝廷矣，或懦弱以敗庻事矣，或恇怯以失軍利矣。終於不覺，不忍黜斥，猶加親委，冀其晚効，器小任大，遂及於禍。良才逺量無援之士，或披褐而朝𨼆，或沈淪於窮否，懐道括嚢，展力莫由，陵替之災，所以多有也。又經典規戒，弗聞不覽，玩弄褻宴，是耽是務。髙樓觀而下道徳，廣苑囿而狹招納，深池沼而淺恩信，恱狗馬而惡謇諤，貴珠玉而賤智略，豐𦂶紈而約惠澤，緩振濟而急聚歛，勤畋弋而忽稼穡，重兼并而輕民命，進優倡而退儒雅，厚嬖幸而薄戰士，流聲色而忘庻事，先酣遊而後聴斷，數苦役而踈犒賜，工造費好不急之器，圏聚食肉靡穀之物。然則危亡不可以怨天，㣲弱不可以尤人也。夫吉凶由己，湯武豈一哉？昔周文掩未埋之骨，而天下稱其仁；殷紂剖比干之心，而四海疾其虐。望在具聸，毁譽尤𨒪。得失之舉，不在多也。凡譽重則蠻貊歸懷，而不可以虚索也；毁積即華夏離心，而不可以言救也。是以小善𨿽無大益，而不可不為；細惡𨿽無近禍，而不可不去也。若乃肆情縱欲，而不與天下共其樂，故有憂莫之恤也。削基増峻，而不覺下墮則上崩，故傾頽莫之扶也。於是轡䇿去於我手，神物假而不還。力勤財匱，民不堪命。衆怨於下，天怒於上。田成盜全齊於帷幄，姬昌取有二於西鄰。陳呉之徒，奮劔而大呼；劉項之倫，揮戈而飊駭。雲梯乘於百雉之上，皓刄交於象魏之下。飛鋒内荐，禁兵外瀆。而乃憂悲以思邈世之大賢，擁篲以延巖棲之智士。慕伊吕於嵩岫，招孫呉於草萊。拜昌言而無所，思嘉筭而莫問。猶大厦既燔，而運水於滄海；洪潦凌室，而造船於長洲矣。夫巍巍之稱，不可驕吝搆，而東嶽之封，未易以恣欲修也。上聖兼䇿載馳，猶懼不逮前，而庸主緩步按轡，而自以爲過之。或於安而思危，或在嶮而自逸。或功成治定，而匪怠匪荒；或綴旒累卵，而不覺不寤。不有辛、癸之没溺，曷用貴欽明之髙濟哉？念兹在兹，庶乎庶乎！",
                    "zhushu": ""
                }
            ]
        },
        {
            "name": "臣節外篇第六",
            "paragraphs": [
                {
                    "paragraph": "臣節外篇第六",
                    "zhushu": "",
                    "type": 1
                },
                {
                    "paragraph": "抱朴子曰：昔在唐虞，稽古欽明，猶俟群后之翼亮，用臻巍巍之成功。故能熙帝之載，庶績其凝，四門穆穆，百揆時序，蠻夷無猾夏之變，阿閣有鳴鳯之巢也。喻之元首，方之股肱，𨿽有尊卑之殊邈，實若一體之相頼也。君必度能而授者，備乎覆餗之敗；臣必量才而受者，故無流放之禍。夫如影如響，俯伏惟命者，偷容之尸素也。違令犯顔，蹇蹇匪躬，安上之民翰也。先意承指者，侫謟之徒也。匡過弼違者，社稷之骾也。必將伏斧鑕而正諌，據𪔂鑊而盡言。忠而見疑，諍而不得者，待放可也；必死無補，將増主過者，去之可也。其動也，匪訓典弗據焉；其靜也，匪憲章弗循焉。請託無所容，申繩不顧私，明刑而不濫乎所恨，審賞而不加乎附己。不專命以招權，不含洿而談㓗。進思盡言以攻謬，退念推賢而不蔽。夙興夜𥧌，慼庶事之不康也；儉躬約志，若䇿奔於薄氷也。約謀貢士，不宣之於口；非義之利，不棲之乎心。立朝則以砥矢爲操，居己則以羔羊為節。當危值難，則忘家而不顧命；擥𢖍執銓，則平懐而無彼此。儀蕭公之宇宙，羨張、陳之畫竒；追周全之盡規，准二鮑之直視。蹈嬰、弘之節儉，執恬、毅之守終。甘此離絶炙身之分，戒彼韓、英失忠之禍。出不辭勞，入不數功，歸勲引過，讓以先下。專誠祗慄，恒若天威之在顔也；宵夙䖍竦，有如湯鑊之在側也。負荷寄託，則以伊、周為師表；宣力四方，則以吉、召為軌儀；送徃事君，則竭忠貞而不㢠；摶噬干紀，則若鷹鸇之𬷮鳥雀；蕃扞壃場，則慕魏絳、李牧之髙蹤；蒞衆撫民，則希文翁、信臣之徳化。夫忠至者，無以為國，況懷智以迷上乎？義督者，滅祀而無憚，況黜辱之敢辭乎？故能保勞貴以顯親，託良哉於輿歌。昆吾彛器，能者鐫勲。臯陶后稷，亦何人哉？",
                    "zhushu": "",
                    "type": 2
                },
                {
                    "paragraph": "抱朴子曰：人臣勲不弘，則耻俸禄之虚厚也；績不茂，則羞爵命之妄髙也。履信思順，天人攸賛；畏盈居謙，乃終有慶。舉足則蹈道度，抗手則奉繩墨，褒崇𨿽淹留，而悔辱亦必逺矣。若夫損上以附下，廢公以營私，阿媚曲從，以水濟水，君舉𨿽謬，而謟𥬇賛善，數進玩好，陷主於惡，巧言毁政，令色取恱，上蔽人主之明，下杜進賢之路，外結出境之交，内𣗳背公之黨。𨿽才足𩛙非，言足文過，專威若趙髙，擅朝如董卓，未有不身膏剡鋒，家靡湯火者也。然而愚瞽舍正即邪，違真侣偽，親覽傾僨，不改其軌，無禍之集，匪降自天也。",
                    "zhushu": "",
                    "type": 2
                },
                {
                    "paragraph": "抱朴子曰：臣喻股肱，則手足也。履氷執𤍠，不得辭焉。是以古人方之於地，掘之則出水泉，樹之則秀百穀，生者立焉，死者入焉。功多而不望賞，勞瘁而不敢怨。審識斯術，保己之要也。",
                    "zhushu": "",
                    "type": 2
                },
                {
                    "paragraph": "抱朴子曰：臣職分則治，統廣則多滯。非賁獲之壯，不可以舉兼人之重；非萬夫之特，不可總異官之局。韓侯所以罪侵胃之典，子元所以懼不勝之禍也。若乃才力絶倫，文武兼允，人有腹心之髙筭，出有折衝之逺畧，雖事殷而益舉，兩循而俱濟，舎之則彛倫斁，委之而無其人者，兼之可也。非此器也，冝自忖引，轅若載重，尠不及矣。常人貪榮，不慮後患，身既傾溺，而禍逮君親，不亦哀哉！人皆辭斧斤所未開，而莫讓攝官可不堪。嗟乎！陳、李所以作戒於力少，而子房所以髙蹈於挹盈也。",
                    "zhushu": ""
                }
            ]
        },
        {
            "name": "良䂓外篇第七",
            "paragraphs": [
                {
                    "paragraph": "良䂓外篇第七",
                    "zhushu": "",
                    "type": 1
                },
                {
                    "paragraph": "抱朴子曰：翔集而不擇木者，必有離罻之禽矣。出身而不料時者，必有危辱之士矣。時之得也，則飄乎猶應龍之覽景雲；時之失也，則蕩然若巨魚之枯崇陸。是以智者藏其器以有待也，𨼆其身而有為也。若乃髙巖將霣，非細縷所綴；龍門沸騰，非掬壤所遏，則不茍且於乾没，不投險於僥倖矣。",
                    "zhushu": "",
                    "type": 2
                },
                {
                    "paragraph": "抱朴子曰：周公之攝王位，伊尹之黜太甲，霍光之廢昌邑，孫琳之退少帝，謂之舎道用權，以安社稷。然周公之放逐狼跋，流言載路；伊尹終於受戮，大霧三日；霍光幾於及身，家亦尋滅；孫琳桑䕃未移，首足異所。皆𥬇音未絶，而號咷已及矣。夫危而不持，安用彼相？爭臣七人，無道可救。致令王莽之徒，生其姦變，外引舊事以𩛙非，内包豺狼之禍心，由於伊霍，基斯亂也。將來君子，冝深鑒茲矣。夫廢立之事，小順大逆，不可長也。召王之譎，已見貶抑，況乃退主，惡其可乎？此等皆計行事成，徐乃受殃者耳。若夫隂謀始權，而貪人賣之，赤族殄祀而他家封者，亦不少矣。若有姦侫，翼成驕亂，若桀之干辛、推哆",
                    "zhushu": "尺氏切。張口也。"
                },
                {
                    "paragraph": "紂之崇侯、惡來，厲之黨也，改置忠良，不亦易乎？除君側之衆惡，流凶族於四裔，擁兵持壃，直道守法，嚴操柯斧，正色拱繩。明賞必罰，有犯無赦，官賢任能，唯忠是與。事無專擅，請而後行。君有違謬，據理正諌。戰戰兢兢，不忘恭敬。使社稷永安於上，己身無患於下。功成不處，乞骸告退，髙選忠能，進以自代，不亦綽有餘𥙿乎？何必奪至尊之璽紱，危所奉之見主哉！夫君，天也，父也。君而可廢，則天亦可改，父亦可易也。功蓋世者不賞，威震主者身危，此徒戰勝攻取，勛勞無二者。且猶鳥盡而弓棄，兎訖而犬烹。況乎廢退其君，而欲後主之愛己，是奚異夫爲人子而舉其所生捐之山谷，而取他人養之，而云“我能為伯瑜、曾參之孝，但吾親不中奉事，故棄去之”。𨿽日享三牲，昏定晨省，豈能見憐信邪？霍光之徒，𨿽當時増班進爵，賞賜無量，皆以計見崇，豈斯人之誠心哉！夫納棄妻而論前壻之惡，買僕虜而毁故主之暴，凡人庸夫猶不平之。何者？重傷其𩔗，自然情也。故樂羊以安忍見踈，而秦西以過厚見親。而世人誠謂湯、武爲是，而伊霍為賢，此乃相勸為逆者也。又見廢之君，未必悉非也，或輔翼少主，作威作福，罪大惡積，慮於為後患，及尚持勢，因而易之，以延近局之禍。規定䇿之功，計在自利，未必為國也。取威既重，殺生決口，見廢之主，神噐去矣，下流之罪，莫不歸焉。𨿽知其然，孰敢形言？無東牟、朱虚以致其計，無南史、董狐以證其罪，將來今日，誰又理之？獨見者乃能追覺桀紂之惡，不若是其惡，湯、武之事，不若是其羙也。方䇿所載，莫不尊君卑臣，强幹弱枝。春秋之義，天不可讎。大聖著經，資父事君，民生在三，奉之如一。而許廢立之事，開不道之端，下凌上替，難以訓矣。俗儒沈淪鮑肆，困於詭辯，方論湯、武為“食馬肝”，以彈斯事者，為不知權之爲變，貴於起善而不犯順，不謂反理而叛義正也。而前代立言者，不折之以大道，使有此情者，加夫立剡鋒之端，登方崩之山，非所以延年長世，逺危之術。𨿽䇿命暫隆，弘賞暴集，無異乎犧牛之被紋繡，淵魚之愛莽麥，渇者之恣口於雲日之酒，飢人之取飽於鬱肉漏脯也。而屬筆者皆共褒之，以為羙談，以不容誅之罪為知變，使人於悒而永慨者也。或諫余以此言為傷聖人，必見譏貶。余答曰：“舜、禹歴試内外，然後受終文祖，𨿽有好傷，聖人者豈能傷哉！昔嚴延年廷奏霍光為不道，于時上下肅然，無以折也。況吾為世之誡，無所指斥，何慮乎常言哉！”",
                    "zhushu": ""
                }
            ]
        },
        {
            "name": "時難外篇第八",
            "paragraphs": [
                {
                    "paragraph": "時難外篇第八",
                    "zhushu": "",
                    "type": 1
                },
                {
                    "paragraph": "抱朴子曰：盡節無𨼆者，可為也。若夫使言必納而身必安者，湏時。時之否也。夫姦凶之徒，妬所不逮，擁上抑下，惡直𨢄正，憂畏公方之彈擊邪枉，是以務除勝己，以紓其誅。明主不世而出，庸君迷於皂白，既不能受用忠益，或乃宣泄至言。於是弘恭、石顯之徒，𩛙巧辭以搆象似，假至公以售私姦。今獻長生之術者，反獲立死之罪；進安上之計者，旋受危身之禍。故曰：非言之難也，談之時難也。夫以賢説聖，猶未必即受，故伊尹干湯，至于七十也。以智告愚，則必不入，故文王諫紂，終於不納也。言不見信之猶可也，若乃李斯之誅韓非，龎涓之刖孫臏，上官之毁屈平，𡊮盎之中晁錯，不可勝載也。為臣不易，豈一塗也哉？蓋徃而不反者，所以功在身後；而藏器俟時者，所以百無一遇。髙勲之臣，曠代而一有；䧟氷之徒，委積乎史䇿。悲夫，時之難遇也，如此其甚哉！由茲以言，吾知渭濱吕之儔，巖間傅說之屬，懷其王佐之器，抱其邈世之材，秉竿擁築，老死於庸兒之伍，而遂不遭文王、髙宗者，必不訾矣。",
                    "zhushu": ""
                }
            ]
        },
        {
            "name": "官理外篇第九",
            "paragraphs": [
                {
                    "paragraph": "官理外篇第九",
                    "zhushu": "",
                    "type": 1
                },
                {
                    "paragraph": "抱朴子曰：騄駬之騁逸迹，由造父之御也；禹、稷之序百揆，遭唐、虞之主也。故能不勞而千里至，揖譲而頌聲作。若乃臧獲之乘驌騻，殷辛之臨三仁，欲長驅輕騖，則轡急轅逼；欲盡規竭忠，則禍如發機。所以車傾於險塗，國覆而不振也。故良駿敗於拙御，智士躓於闇世。仲尼不能止魯侯之出，晏嬰不能遏崔杼之亂，其才則是，主則非也。夫君猶器也，臣猶物也，器小物大，不能相受矣。髫孺背千金而逐蛺蜨，越人棄八珎而甘鼃黽，即患不賞好，又病不識惡矣。夫不用，則𨿽珎而不貴矣；莫與，則傷之者必至。昔衛靈聴聖言而數驚，秦孝聞髙談而睡𥧌，而欲緝隆平之化，牧良能之勲，猶却行以逐馳，適楚而首燕也。",
                    "zhushu": ""
                }
            ]
        },
        {
            "name": "務正外篇第十",
            "paragraphs": [
                {
                    "paragraph": "務正外篇第十",
                    "zhushu": "",
                    "type": 1
                },
                {
                    "paragraph": "抱朴子曰：南溟引朝宗，以成不測之深；玄圃崇木石，以致極天之峻。大厦凌霄，頼群橑之積；輪曲轅直，無可闕之物。故元凱之佐登，而格天之化洽；折衝之才周，則逐鹿之姦寢。舜、禹所以有天下而不與，衛靈所以𨿽驕恣而不危也。衆力并，則萬鈞不足舉也；群智用，則庶績不足康也。故繁足者死而不𡚁，多士者亂而不亡。然劔㦸不長於縫緝，錐鑚不可以擊斷，牛馬不能吠守，雞犬不任駕乘。役其所長，則事無廢功；避其所短，則世無棄材矣。",
                    "zhushu": ""
                }
            ]
        },
        {
            "name": "貴賢外篇第十一",
            "paragraphs": [
                {
                    "paragraph": "貴賢外篇第十一",
                    "zhushu": "",
                    "type": 1
                },
                {
                    "paragraph": "抱朴子曰：舎輕艘而渉無涯者，不見其必濟也。無良輔而羨隆平者，未聞其有成也。鴻鸞之凌虚者，六翮之力也。淵虬之天飛者，雲霧之偕也。故招賢用才者，人主之要務也。立功立事者，髦俊之所思也。若乃樂治定而忽智士者，何異欲致逺塗而棄騏騄哉？夫拔丘園之否滯，舉遺漏之幽人，職盡其才，禄稱其功者，君所以待賢者也。勤夙夜之在公，竭心力於百揆，進善退惡，知無不為者，臣所以報知己也。世有𨼆逸之民，而無獨立之主者，士可以嘉遁而無憂，君不可以無臣而致治。是以傅説、吕尚不汲汲於聞達者，道徳備則輕王公也。而殷髙、周文乃夢想乎得賢者，建洪勛必湏良佐也。患於生乎深宫之中，長乎婦人之手，不識稼穡之艱難，不知憂懼之何理，承家繼體，蔽于崇替，所急在乎侈靡，至務在乎游宴。般于畋獵，湎于酣樂，聞滛聲則驚聴，見艶色則改視。役聰用明，止此二事。鑒澄人物，不以經神，唯識玩弄可以恱心志，不知竒士可以安社稷。犀象珠玉，無足而至自萬里之外；定傾之器，能行而淪乎四境之内。二竪之疾既據而募良醫，棟橈之禍已集而思謀夫，何異乎火起乃穿井，覺飢而占田哉？夫庸𨽾猶不可以不拊循而卒盡其力，安可以無素而暴得其用哉？",
                    "zhushu": ""
                }
            ]
        },
        {
            "name": "任能外篇第十二",
            "paragraphs": [
                {
                    "paragraph": "任能外篇第十二",
                    "zhushu": "",
                    "type": 1
                },
                {
                    "paragraph": "或曰：“尾大於身者，不可掉；臣賢於君者，不可任。故口不容而强吞之者，必哽；才非匹而委仗之者，見輕。”抱朴子曰：詭哉言乎！昔者荆子總角而攝相事，實賴二十五老，臻乎惠康。子賤起家而治大邦，寔由勝己者多，而招其弘益。齊桓殺兄而立，鳥獸其行，被髮彛酒，婦閭三百，委政仲父，遂為覇宗；夷吾既終，禍亂亟起。魯用季子二十餘年，内無粃政，外無侵削，人之亡沒，殄瘁響集。豈非才所不逺，其功如彼；自任其事，其禍如此乎？漢髙決䇿於玄幃，定勝乎千里，則不如良、平；治兵多而益善，所向無敵，則不如信、布。兼而用之，帝業克成。故疾步累趨，未若託乘乎逸足；尋飛逐走，未若假伎乎鷹犬。夫勁弩難彀，而可以摧堅逮逺；大舟難乘，而可以致重濟深；猛將難御，而可以折衝拓境；髙賢難臨，而可以攸叙彛倫。昔魯哀庸主也，仲尼上聖，不敢不盡其節；齊景下才也，而晏嬰大賢，不敢不竭其誠。豈有人臣當與其君校智力之多少，計局量之優劣，必須堯舜乃為之役哉？何事非君，何使非民，耻令其君不及唐虞，此亦達者之用心也。",
                    "zhushu": ""
                }
            ]
        },
        {
            "name": "欽士外篇第十三",
            "paragraphs": [
                {
                    "paragraph": "欽士外篇第十三",
                    "zhushu": "",
                    "type": 1
                },
                {
                    "paragraph": "抱朴子曰：由余在戎，而秦穆惟憂。楚殺得臣，而𣈆文乃喜。樂毅出而燕壞，種、蠡入而越霸，破國亡家，失士者也。豈徒有之者重，無之者輕而已哉？桞惠之墓，猶挫元㓂之𨦣，況於坐之於朝廷乎？干木之𨼆，猶退踐境之攻，況於置之於端右乎？郅都之象，使勁虜振慴；孔明之尸，猶令大國寢鋒。以此禦侮，則地必不侵矣。以此率師，則主必不辱矣。是以明主旅束帛於窮巷，揚滯羽於瘁林，飛翹車於河梁，闢四門而不倦，不吝金璧，不逺千里，不憚屈己，不耻卑辭，而以致賢為首務，得士為重寳，舉之者受上賞，蔽之者為竊位。故公旦執贄於白屋，秦卲拜昌於張生；鄒子涉境，而燕君擁篲；莊周未食，而趙惠竦立。𣈆文接亥唐，脚痺而坐不敢正；齊侫之造稷丘，𨿽頻繁而不辭其勞。楚王受笞於保申，□簡去甲於公廬。彼𨿽降髙抑滿，以貴下賤，終亦并目以逺其明，假耳以廣其聦。龍騰虎據，冝其然也。",
                    "zhushu": ""
                }
            ]
        },
        {
            "name": "用刑外篇第十四",
            "paragraphs": [
                {
                    "paragraph": "用刑外篇第十四",
                    "zhushu": "",
                    "type": 1
                },
                {
                    "paragraph": "抱朴子曰：莫不貴仁，而無能純仁以致治也。莫不賤刑，而無能廢刑以整民也。咸云：“明后御世，風向草偃，道洽化醇，安所用刑？”余乃論之曰：夫徳教者，黼黻之祭服也；刑罰者，捍刃之甲胄也。若徳教治狡暴，猶以黼黻御剡鋒也。以刑罰施平世，是以甲胄升廟堂也。故仁者，養物之器；刑者，懲非之具。我欲利之，而彼欲害之，加仁無悛，非刑不止，刑為仁佐，於是可知也。譬存玄胎息，呼吸吐納，含景内視，熊經鳥伸者，長生之術也。然艱而且遲，為者尠成，能得之者萬一焉。病篤痛甚，身困命危，則不得不攻之以鍼石，治之以毒烈。若廢和、鵲之方，而慕松、喬之道，則死者衆矣。仁之為政，非為不羙也。然黎庶巧偽，趨利忘義，若不齊之以威，紏之以刑，逺羨羲、農之風，則亂不可振，其禍深大。以殺止殺，豈樂之哉？八卦之作，窮理盡性，明罰用獄，著於“噬嗑”，繫以徽纆，存乎習坎。然用刑其来尚矣。逮於軒轅，聖徳尤髙，而躬親征伐，至于百戰，殭尸涿鹿，流血阪泉，猶不能使時無叛逆，載戢干戈，亦安能使百姓皆良？民不犯罪而不治者，未之有也。唐虞之盛，象天用刑，竄殛放流，天下乃服。漢文玄黙，比隆成康，猶斷四百，鞭死者多。夫匠石不舎䋲墨，故無不直之木；明主不廢戮罰，故無陵遲之政也。蓋天地之道，不能純仁，故青陽闡陶育之和，素秋厲肅殺之威，融風扇則枯瘁攄藻，白露凝則繁英彫零。是以品物阜焉，嵗功成焉。温而無寒，則蝡動不蟄，根植冬榮；寛而無嚴，則姦宄並作，利器長守。故明賞以存正，必罰以閑邪，勸沮之器，莫此之要。觀民設教，濟其寛猛，使懦不可狎，剛不傷恩。“五刑之罪，至于三千”，是䋲不可曲也；“司㓂行刑，君為不舉”，是法不可廢也。䋲曲則姦囬萌矣，法廢則禍亂滋矣。亡國非無令也，患於令煩而不行；敗軍非無禁也，患於禁設而不止。故衆慝彌蔓，而下黷其上。夫賞貴當功，而不必重，罰貴得罪而不必酷也。鞭朴廢於家，則僮僕怠情；征伐息於國，群下不䖍。愛待敬而不敗，故制禮以崇之；徳湏威而乆立，故作刑以肅之。班、倕不委䂓矩，故方圓不戾於物；明君不釋法度，故機詐不肆其巧。唐、虞“其仁如天”，而不原四罪；姬公“友于兄弟”，而不赦二叔。仲尼之誅正卯，漢武之殺外甥，𡸁淚惜法，蓋不獲已也。故誅一以振萬，損少以成多。方之櫛髪，則所利者衆；比於割疽，則所全者大。是以炙剌𢡖痛，而不可止者，以痊病也；刑法凶𨢄，而不可罷者，以救弊也。六軍如林，未必皆勇；排鋒陷火，人情所憚。然恬顔以勸之，則投命者尠；斷斬以威之，則莫不奮擊。故役歡𥬇者，不及叱咤之速；用誘恱者，未若刑戮之齊。是以安于感深谷而嚴其法，衛子疾弃灰而峻其辟。夫以其所畏，禁其所翫，峻而不犯，全民之術也。明病之術者，杜未生之疾；達治亂之要者，遏將來之患。若乃以輕刑禁重罪，以薄法衛厚利，陳之滋章，而犯者彌多，有似穿穽以當路，非仁人之用懷也。善為政者，必先端此以率彼，治親以整踈，不曲法以行意，必有罪而無赦。若石碏之割愛以威親，𣈆文之忍情以斬頡。故仁者為政之脂粉，刑者御世之轡䇿，脂粉非體中之至急，而轡䇿湏臾不可無也。肅恭少怠，則慢惰已至；威嚴暫弛，則群邪生心。當怒不怒，姦臣為虎；當殺不殺，大賊乃發。水乆壞河，山起咫尺，尋木千丈，始于毫末。鑚燧之火，勺水所滅；鵠卵未孚，指掌之所靡。及其乘衝飈而燎巨野，奮六羽以淩朝霞，則𨿽智勇不能制也。故明君治難於其易，去惡於其㣲，不伐善以長亂，不操柯而猶豫焉。然則刑之為物，國之神器，君所自執，不可假人，猶長劔不可倒捉，巨魚不可脫淵也。乃崇替之所由，安危之源本也。田常之奪齊，六卿之分𣈆，趙髙之弑秦，王莽之篡漢，履霜逮氷，由來漸矣。或永歎於海濱，或拊心乎望夷，禍延宗祧，作戒將來者，由乎慕虚名於徃古，忘實禍於當己也。或人曰：“刑辟之興，蓋存叔世。立人之道，唯仁與義。我清静而民自正，我無欲而民自樸。烹鮮之戒，不欲其煩。寛以愛人則得衆，恱以使人則下附。故孟子以體仁為安，楊子雲謂申韓為屠宰。夫繁策急轡，非造父之御；嚴刑峻罰，非三五之道。故有虞手不指揮，口不煩言，恭己南靣，而治化雍熈矣。宓生政以率俗，彈琴詠詩，身不下堂，而漁者霄肅矣。必能厚惠薄歛，救乏擢滯，舉賢任才，勸穯省用，招𢹂以禮，懷逺以徳，陶之以成均，治之以庠序。化上而興善者，必若靡草之逐驚風；洗心而革靣者，必若清波之滌輕塵。朝有徳讓之群后，野無犯禮之軌躅，圜土可以虚蕪，楚革可以永格，何必賞罰可以為國乎？”抱朴子答曰：易稱明罰敕法，書有哀矜折獄，爵人於朝，刑人於市，有自來矣，豈從叔世？多仁則法不立，威寡則下侵上。夫法不立，則庶事汩矣，下侵上，則逆節萌矣。至醇既澆於三代，大樸又散於秦漢，道衰於疇昔，俗薄乎當今，而欲結繩以整姦欺，不言以化狡猾，委轡䇿而乘奔馬於險塗，舎柁櫓而汎舟以淩波，盤旋以逐走盜，揖譲以救災火，斬晁錯以却七國，舞于戈以平赤眉，未見其可也。蓋三皇步而五帝驟，霸王以來，載馳載騖。當其弊也，吏欺民巧，㓂盜公行，髠鉗不足以懲無耻，族誅不能禁覬覦。重目以廣視，累耳以逺聴，抗燭以理滯事，焦心以息姧源。而猶市朝有呼嗟之音，邉鄙有不聞之枉。作威作福者，或發乎聸視之下；凶家害國者，或搆乎蕭墻之内。而欲以太昊之道，治偷薄之俗；以畫一之歌，救𪔂湧之亂。非識因革之隨時，明損益之變通也。所謂刻舟以摸遺劔，叅天而射五步，摜犀兕之甲，以涉不測之淵；衿却寒之裘，以禦鬱隆之暑。踵之解結，頤之搔背，其為憤憤，莫此之劇矣。但當先令而後誅，得情而勿喜，使伯氏無怨於失邑，虞芮知耻而無訟耳。若强暴掩容，操繩而不憚；誘於含垢，草蔓而不除。恃藏疾之大言，忘膏肓之近急，何異焦喉之渇切身，而遥指滄海於萬里之外，滔天之水已及，而方造舟於長洲之林，安得免夸父之禍，脫淪水之害哉？世人薄申、韓之實事，嘉老莊之誕談，然而為政莫能錯刑。殺人者，原其死，傷人者，赦其罪，所謂土柈瓦胾，無救朝飢者也。道家之言，髙則髙矣，用之則弊，遼落迂闊，譬猶干將不可以縫線，巨象不可使捕鼠，金舟不能凌陽侯之波，玉馬不任騁千里之迹也。若行其言，則當燔桎梏，隳囹圄，罷有司，滅刑書，鑄干戈，平城池，散府庫，毁符節，撤𨵿梁，掊𢖍量，𦠧離朱之目，塞子野之耳。汎然不繫，反乎天牧，不訓不營，相忘江湖。朝廷閴爾若無人，民則至死不徃來。可得而論，難得而行也。俗儒徒聞周以仁興，秦以嚴亡，而未覺周所以得之不純仁，而秦所以失之不獨嚴也。昔周用肉刑，刖足劓鼻。盟津之令，後至者斬，畢力賞罰，誓有孥戮。考其所為，未盡仁也。及其叔世，罔法翫文，人主苛虐，號令不出宇宙，禮樂征伐不復由己。群下力競，還為長蛇。伐本塞源，毁冠裂冕。或沉之於漢，或流之于彘。失柄之敗，由於不嚴也。秦之初興，官人得才。衛鞅、由余之徒，式法於内；白起、王翦之倫，攻取於外。兼弱攻昧，取威定霸，吞噬四隣，咀嚼群雄，拓地攘戎，龍變虎視。實頼明賞必罰，以基帝業。降及杪季，驕於得意，窮奢極泰，加之以威虐，築城萬里，離宫千餘，鍾鼔女樂，不徙而具。驪山之役，太半之賦，閭左之戍，坑儒之酷。北擊獫",
                    "zhushu": "虚檢切。"
                },
                {
                    "paragraph": "狁，南征百越，暴兵百萬，動數十年。天下有生離之哀，家户懷怨曠之歎。白骨成山，虚祭布野。徐福出而重號咷之讎，趙髙入而屯豺狼之黨。天下欲反，十室九空。其所以亡，豈由嚴刑？此為秦以嚴得之，非以嚴失之也。且刑由刄也，巧人以自成，拙者以自傷。為治國有道，而助之以刑者，能令慝偽不作，凶邪改志。若綱絶網紊，得罪于天，用刑失理，其危必速。亦猶水火者，所以活人，亦所以殺人，存乎能用之與不能用。夫癥瘕不除，而不脩越人之術者，難圖老彭之夀也。姦黨實繁，而不嚴彈違之制者，未見其長世之福也。但當簡于、張之徒，任以法理，世選趙、陳之屬，委以案劾。明主留神於上，忠良盡誠於下，見不善則若鷹鸇之搏鳥雀，覩亂萌則若薙",
                    "zhushu": "他計切。"
                },
                {
                    "paragraph": "田之芟蕪薉。",
                    "zhushu": "於吠切。"
                },
                {
                    "paragraph": "慶賞不謬加，而誅戮不失罪，則太平之軌不足迪。令而不犯，可庶幾廢刑致治，未敢謂然也。或曰：“然則刑罰果所以助教興善，式遏軌忒也。若夫古之肉刑，亦可復與？”抱朴子曰：曷為而不可哉？昔周用肉刑，積祀七百，漢氏廢之，年代不如，至於改以鞭笞，大多死者，外有輕刑之名，内有殺人之實也。及於犯罪，上不足以至死，則其下唯有徒、謫、鞭、杖，或遇赦令，則身無損。且髠其更生之髮，撾作方愈之創，殊不足以懲次死之罪。今除肉刑，則死罪之下，無復中刑在其間，而次死罪不得不止於徒、謫、鞭杖，是輕重不得不適也。又犯罪者希而時有耳，至於殺之則恨重，而鞭之則恨輕，犯此者為多。今不用肉刑，是次死之罪，常不見治也。今若自非謀反大逆，惡于君親，及用軍臨敵犯軍法者，及手殺人者，以肉刑代其死，則亦足以懲示凶人。而刑者猶任坐役，能有所為，又不絶其生𩔗之道，而終身殘毁，百姓見之，莫不寒心，亦足使未犯者肅慄，以彰示將來，乃過於殺人。殺人非不重也，然辜之三日，行埋弃之，不知者衆，不見者多也。若夫肉刑者之為摽戒也多。昔魏世數議此事，諸碩儒達學洽通殷理者，咸謂宜復肉刑，而意異者駮之，皆不合也。魏武帝亦以為然，直以二陲未賔，逺人不能統至理者，卒聞中國刖人肢體，割人耳鼻，便當望風謂為酷虐，故且權停，以湏四方之并耳。通人楊子雲亦以為肉刑冝復也。但廢之來乆矣，坐而論道者，未以為急耳。",
                    "zhushu": ""
                }
            ]
        },
        {
            "name": "審舉外篇第十五",
            "paragraphs": [
                {
                    "paragraph": "審舉外篇第十五",
                    "zhushu": "",
                    "type": 1
                },
                {
                    "paragraph": "抱朴子曰：“華、霍所以能崇極天之峻者，由乎其下之厚也。唐、虞所以能臻巍巍之功者，實頼股肱之良也。𨿽有孫陽之手，而無騏𩦸之足，則不得致千里矣。雖有稽古之才，而無宣力之佐，則莫縁凝庻績矣。人君𨿽明並日月，神鑒未兆，然萬機不可以獨統，曲碎不可以親總，必徦目以遐覽，借耳以廣聽，誠湏有司，是康是賛。故聖莫不根心招賢，以舉才為首務，施玉帛於丘園，馳翹車於巖藪，勞於求人，逸於用能，上自槐棘，降逮皂𨽾，論道經國，莫不任職，恭己無為，而治平刑措，而化洽無外，萬邦咸寧。設官分職，其猶構室，一物不堪，則崩橈之由也。然未貢舉之士，格以四科，三事九列，是之自出，必簡摽頴拔萃之俊。而漢之末葉，桓、靈之世，柄去帝室，政在姦臣，網漏防潰，風頽教沮，抑清徳而揚謟媚，退履道而進多財。力競成俗，茍得無耻。或輸自售之寳，要人之書；或父兄貴顯，望門而辟命，低眉膝，以積習而見𥝠。夫銓𢖍不平，則輕重錯謬；斗斛不正，則少多混亂。繩墨不陳，曲直不分，準格傾側，則滓雜實繁。以之治人，則虐暴而豺貪，受取聚歛，以補買官之費；立之朝廷，則亂劇於棼絲。引用駑庸，以為黨援，而望風向草偃，庶事之康，何異懸瓦礫而責夜光，絃不調而索清音哉！何可不澄濁飛沈，沙汰臧否，嚴試對之法，峻貪夫之防哉！殄瘁攸階，可勿畏乎？古者諸侯貢士，適者謂之有功，有功者增班進爵；貢士不適謂之有過，有過者黜位削地。猶復不能令詩人謐大車‘素餐’之剌，山林無伐檀、罝兎之賢。況舉之無非才之罪，受之無負乘之患，𢖍量一失其格，多少安可復損乎？夫孤立之翹秀，藏器以待賈；𤨏碌之輕薄，人事以邀速。夫唯待價，故頓淪於窮瘁矣；夫唯邀速，故佻𥨸而騰躍矣。蓋梟鴟屯飛，則鴛鳳幽集；豺狼當路，則麒麟遐遁。舉善而教，則不仁者逺矣。姦偽榮顯，則英傑潜逝。髙概耻與闒茸為伍，清節羞入饕餮之貫。舉任並謬，則群賢括嚢；群賢括嚢，則凶邪相引；凶邪相引，則小人道長；小人道長，則檮杌比肩。頌聲所以不作，怨嗟所以嗷嗷也。髙幹長材，恃能勝己，屈伸黙語，聴天任命，窮通得失，委之自然，亦焉得不墮多黨者之後，而居有力者之下乎？逸倫之士，非禮不動，山峙淵渟，知之者希，馳逐之徒，蔽而毁之，故思賢之君終不知竒才之所在，懐道之人願効力而莫從。雖抱稷卨之器，資邈世之量，遂沈滯詣死，不得登叙也。而有黨有力者紛然鱗萃，人乏官曠，致者又羙，亦安得不拾掇而用之乎？靈獻之世，閹官用事，群姦秉權，危害忠良，臺閣失選用於上，州郡輕貢舉於下。夫選用失於上，則牧守非其人矣；貢舉輕於下，則秀孝不得賢矣。故時人語曰：‘舉秀才，不知書；察孝㢘，父别居。寒素清白濁如泥，髙第良將怯如雞。’又云：‘古人欲達勤誦經，今世圖官免治生。’蓋疾之甚也。于時懸爵而賣之，猶列肆也；爭津者買之，猶市人也。有直者無分而徑進，空拳者望途而收迹。其貨多者其官貴，其財少者其職卑。故東園積賣官之錢，崔烈有銅臭之𠷣。上為下俲，君行臣甚。故阿侫幸，獨談親容，桑梓議主，中正吏部，並為魁儈，各責其估。清貧之士，何理有望哉？是既然矣。又邪正不同，譬猶氷炭。惡直之人，憎於非黨。刀尺顛倒者，則恐人之議己也；達不由道者，則患言論之不羙也。乃共搆合虚誣，中傷清徳，瑕累横生，莫敢救拔。於是曾、閔獲商臣之謗，孔、墨蒙盜跖之垢。懷正居貞者，填笮乎泥濘之中，而狡猾巧偽者，軒翥乎虹霓之際矣。而凡夫淺識，不辨邪正，謂守道者為陸沈，以履徑者為知變，俗之隨風而動，逐波而流者，安能復身於徳行，若思於學問哉？是莫不弃檢括之勞，而赴用賂之速矣。斯誠有漢之所以傾，來代之所宜深鑒也。”或曰：“吾子論漢末貢舉之事，誠得其病也。今必欲戒既徃之失，避傾車之路，改有代之絃調，防法翫之或變，令濮上巴人，反安樂之正音；腠理之疾，無退走之滯患者，豈有方乎？士有風姿豐偉，雅望有餘，而懐空抱虚，幹植不足，以貌取之，則不必得賢，徐徐先試，則不可倉卒，將如之何？”抱朴子答曰：“知人則哲，上聖所難。今使牧守皆能審良才於未用，保性履之始終，誠未易也。但共遣其私情，竭其聰明，不為利慾動，不為屬託屈，所欲舉者，必澄思以察之，慱訪以詳之，脩其名而考其行，校同異以備虚𩛙，令親族稱其孝友，邦閭歸其信義。嘗小仕者，有忠清之効，治事之幹，則寸錦足以知巧，剌鼠足以觀勇也。又秀、孝皆冝如舊試經答策，防其罪對之姦，當令必絶其不中者，勿署吏加罰禁錮。其所舉書不中者，剌史、太守免官，不中左遷。中者多，不中者少，後轉不得過故。若受賕",
                    "zhushu": "巨流切。"
                },
                {
                    "paragraph": "而舉所不當，發覺有驗者除名，禁錮終身，不以赦令原。所舉舉者與同罪。今試用此法，治一二嵗之間，秀、孝必多不行者，亦足以知天下貢舉不精之乆矣。過此，則必多修徳而勤學者矣。又諸居職其犯公坐者，以法律從事。其以貪濁𧷢汚為罪，不足至死者，刑竟及遇赦，皆宜禁錮終身，輕者二十年。如此，不亷之吏必將化為夷齊矣。若乃臨官受取，金錢山積，發覺則自恤得了，免退則旬日復用者，曽、史亦將變為盜跖矣。如此，則𨿽貢士皆中，不辭於官長之不良。”或曰：“能言不必能行，今試經對䇿𨿽過，豈必有政事之才乎？”抱朴子答曰：“古者猶以射擇人，況經術乎？如其舎旃，則未見餘法之賢乎此也。夫豐草不秀塉𡈽，巨魚不生小水，格言不吐庸人之口，髙文不墮頑夫之筆。故披洪範而知箕子有經世之噐，覽九術而見范生懐治國之略，省夷吾之書，而明其有撥亂之幹，視不害之文，而見其精霸王之道也。今孝㢘必試經無脱謬，而秀才必對䇿無失指，則亦不得闇蔽也。良將髙第，取其膽武，猶復試之以䇿，況文士乎？假令不能必盡得賢能，要必愈於了不試也。今且令天下諸當在貢舉之流者，莫敢不勤學，但此一條，其為長益風教，亦不細矣。若使海内畏妄舉之失，凡人息僥倖之求，背競逐之末，歸學問之本，儒道將大興，而私貨必漸絶，竒才可得而役，庶官可以不曠矣。”或曰：“先生欲急貢舉之法，但禁錮之罪，竒而且重，懼者甚衆。夫急轡繁䇿，伯樂所不為，宻防峻法，徳政之所耻。”抱朴子曰：“夫骨填肉補之藥，長於養體益夀，而不可以救暍溺之急也。務寛含垢之政，可以蒞敦御朴，而不中以拯衰弊之變也。虎狼見逼，不揮戈奮劔，而彈琴詠詩，吾未見其身可保也。燎火及室，不奔走灌注，而揖譲盤旋，吾未見其焚之自息也。今與知欲賣䇿者論此，是與跖議捕盜也。”",
                    "zhushu": "",
                    "type": 2
                },
                {
                    "paragraph": "抱朴子曰：今普天一統，九垓同風，王制政令，誠宜齊一。夫𢖍量小器，猶不可使徃徃而有異，況人士之格，而可參差而無檢乎？江表𨿽逺，宻邇海隅，然染道化，率禮教，亦既千餘載矣。徃𨿽暫隔，不盈百年，而儒學之事，亦不偏廢也。惟以其𡈽宇𥚹於中州，故人士之數，不得鈞其多少耳。及其徳行才學之髙者，子游、仲任之徒，亦未謝上國也。昔呉𡈽初附，其貢士見偃以不試。今太平已近四十年矣，猶復不試，所以使東南儒業衰於在昔也。此乃見同於左衽之𩔗，非所以别之也。且夫君子猶愛人以禮，況為其愷悌之父母邪？法有招患，令有損化，其此之謂也。今貢士無復試者，則必皆修𩛙馳逐，以競虚名，誰肯復開卷受書哉？所謂“饒之適足以敗之者”也。自有天性好古，心恱藝文，學不為禄，味道忘貧，若法髙卿、周生烈者，學精而不仕，狥乎榮利者，萬之一耳。至於寗越、倪寛、黄霸之徒，所以强自篤厲於典籍者，非天性也，皆由患苦困瘁，欲以經術自拔耳。向使非漢武之世，則朱買臣、嚴助之屬，亦未必讀書也。今若取富貴之道，幸有易於學者，而復素無自然之好，豈肯復空自勤苦，執灑掃為諸生，逺行尋師問道者乎？兵興之世，武貴文寢，俗人視儒士如僕虜，見經誥如芥壤者，何哉？由於聲名背乎此也。夫不用，譬猶售章甫於夷越，狥髯蛇於華夏矣。今若遐邇一例，明考課試，則必多負笈千里，以尋師友，轉其禮賂之費，以買記籍者，不俟終日矣。",
                    "zhushu": "",
                    "type": 2
                },
                {
                    "paragraph": "抱朴子曰：才學之士堪秀、孝者，已不可多得矣。就令其人若如桓、靈之世，舉吏不先以財貨，便安臺閣主者，則𨿽諸經兼本解，於問無不對，猶見誣枉，使不得過矣。常追恨于時執事，不重為之防。余意謂新年當試貢舉者，今年便可使儒官才士，豫作諸䇿，計足周用。集上禁其留草殿中封閉之，臨試之時亟賦之，人事因縁於是絶。當答䇿者，皆可㑹著一處，髙選臺省之官，親監察之。又嚴禁其交闗出入，畢事乃遣，違犯有罪無赦。如此，屬託之冀窒矣。夫明君恃己之不可欺，不恃人之不欺己也，亦何耻於峻為斯制乎？若試經法立，則天下可以不立學官，而人自勤樂矣。案四科亦有明解法令之狀。今在職之人，官無大小，悉不知法令，或有㣲言難曉，而小吏多頑，而使之決獄，無以死生委之，以輕百姓之命，付無知之人也。作官長不知法，為下吏所欺而不知，又決其口筆者，憤憤不能知食法，與不食不問，不以付主者。或以意斷事，蹉跌不慎法令，亦可令亷良之吏，皆取明律令者試之如試經，髙者隨才品叙用。如此，天下必少弄法之吏，失理之獄矣。",
                    "zhushu": ""
                }
            ]
        },
        {
            "name": "交際外篇第十六",
            "paragraphs": [
                {
                    "paragraph": "交際外篇第十六",
                    "zhushu": "",
                    "type": 1
                },
                {
                    "paragraph": "抱朴子曰：余以朋友之交，不宜雜浮，面而不心，揚雲攸譏。故𨿽位顯名羙，門齊年敵，而趨舎異䂓，業尚乖互者，未嘗結焉。或有矜其先達，步髙視逺，或遺忽陵遲之舊好，或簡弃後門之𩔗味，或取人以官而不論徳。其不遭知已，零淪丘園者，𨿽才深智逺，操清節髙者，不可也。其進趨偶合，位顯官通者，𨿽靣墻庸瑣，必及也。如此之徒，𨿽能令壌蟲雲飛，斥鷃戾天，手捉刀尺，口為禍福，得之則排氷吐華，失之則當春彫悴，余代其踧蹐，耻與共世，窮之與達，不能求也。然而輕薄之人，無分之子，曽無疾非俄然之節，星言宵征，守其門庭，翕然謟笑，卑辭恱色，提壺執贄，時行索媚，勤若積乆，猶見嫌拒，乃行因託長者以搆合之。其見受也，則踊恱過於幽繫之遇赦；其不合也，則懊悴劇於喪病之逮已也。通塞有命，道貴正直。否泰付之自然，津塗何足多咨？嗟乎細人，豈不鄙哉！人情不同，一何逺邪？毎為慨然，助彼羞之。昔莊周見惠子從車之多，而弃其餘魚。余感俗士不汲汲於攀及至也，聸彼云云。馳騁風塵者，不懋建徳業，務本求己，而偏徇髙交，以結朋黨。謂人理莫此之要，當世莫此之急也。以嶽峙獨立者，為澁吝䟽拙；以奴顔婢睞",
                    "zhushu": "來去聲。"
                },
                {
                    "paragraph": "者，為曉解當世。風成俗習，莫不逐末，流遁遂徃，可慨者也。或有徳薄位髙，器盈志溢，聞財利則驚掉，見竒士則坐睡。繿縷杖䇿，被褐負笈者，𨿽文艶相雄，學優融玄，同之埃芥，不加接引。若夫程鄭、王孫、羅裒之徒，乘肥衣輕，懷金挾玉者，𨿽筆不集札，菽麥不辨，為之倒屣，吐食握髪。余徒恨不在其位，有斧無柯，無以為國家流穢濁於四裔，投負人於北波。𨿽赫奕刀尺，決乎勢力，足以移山拔海，吹呼能令泥象登雲。造其門庭，我則未暇也。而多有下意怡顔，匍匐膝進，求交於若人，以圖其益。悲夫！生民用心之不鈞，何其遼邈之不肖也哉！余所以同生聖世而抱困賤，本後顧而不見者，今皆追聸而不及，豈不有以乎？然性茍不堪，各從所好，以此存亡，予不能易也。或又難曰：“時移世變，古今别務。行立乎己，名成乎人。金玉經於不測者，託於輕舟也；靈鳥萃於玄霄者，扶揺之力也；芳蘭之芬烈者，清風之功也；屈士起於丘園者，知己之助也。今先生所交，必清澄其行業；所厚必沙汰其心性。孑然隻跱，失弃名軰，結讎一世，招怨流俗，豈合和光以籠物，同塵之髙義乎？若比智而交，則白屋不降公旦之貴。若鈞才而遊，則尼父必無入室之客矣。”",
                    "zhushu": "",
                    "type": 2
                },
                {
                    "paragraph": "抱朴子曰：吾聞詳交者不失人，而泛結者多後悔。故曩哲先擇而後交，不先交而後擇也。子之所論，出人之計也；吾之所守，退士之志也。子云玉浮鳥髙，皆有所因，誠復别理一家之説也。吾以為寧作不載之寳，不飛之鵬，不颺之蘭，無黨之士，亦損於夜光之質，𡸁天之大，含芳之卉，不朽之蘭乎？且夫名多其實，位過其才，處之者猶尠免於禍辱，交之者何足以為榮福哉？由茲論之，則交彼而遇者，𨿽得達不足貴；芘之而悞者，譬如䕃朽𣗳之被笮也。彼尚不能自止其顛蹷，亦安能救我之碎首哉？吾聞大丈夫之自得而外物者，其於庸人也，蓋逼迫不獲已而與之形接，𨿽以千計，猶蚤虱之積乎衣，而贅疣之攅乎體也；失之𨿽以萬數，猶飛塵之去嵩岱，鄧林之墮朽條耳。豈以有之為益，無之覺損乎？且夫朋友也者，必取乎直亮多聞，拾遺斥謬，生無謂言，死無託辭，終始一契，寒暑不渝者。然而此人良未易得，而或黙語殊𡍼，或憎愛異心，或盛合衰離，或見利忘信。其處今也，譬猶禽魚之結侣，氷炭之同器，欲其乆合，安可得哉？夫父子天性，好惡宜鈞，而子政、子駿平論異隔，南山、伯竒辯訟有無。面别心殊，其來尚矣。總而混之，不亦難哉！世俗之人，交不論志，逐名趨勢，𤍠來冷去，見過不改，視迷不救。有利則獨專而不相分，有害則茍免而不相恤。或事便則先取而不譲，值機㑹則賣彼以安此。凡如是，則有不如無也。天下不為盡不中交也，率於為益者寡，而生累者衆。知人之明，上聖所難，而欲力厲近才，短於鑒物者，務廣其交，又欲使悉得。可與經夷險而不易情，歴危苦而相負荷者，吾未見其可多得也。𨿽搜琬琰於培塿之上，索鸞鳯乎鷦鷯之巢，未為難也。吾亦豈敢謂藍田之陽、丹穴之中為無此物哉？亦直言其稀已矣。夫操尚不同，猶金沉羽浮也；志好之乖次，猶火升而水降也。茍不可同，𨿽造化之靈，大塊之匠，不可使同也，何可强乎？余飡稟訥駭，加之以天挺篤嬾，諸戯弄之事，彈棊愽奕，皆所惡見，及飛輕走迅，遊獵傲覽，咸所不為，殊不喜嘲䙝。凡此數者，皆時世所好，莫不躭之，而余悉闕焉，故親交所以尤遼也。加以挾直，好吐忠藎，藥石所集，甘心者尠。又欲勉之以學問，諌之以馳競，止其樗蒲，節其沉湎，此又常人所不能恱也。毀方瓦合，違情偶俗，人之愛力，其所不堪，而欲好日新，安可得哉？知其如此，而不辯改之，可不謂之闇於當世，拙於用大乎？夫交而不卒，合而又離，則兩受不弘之名，俱失克終之羙。夫厚則親愛生焉，薄則嫌隙結焉，自然之理也，可不詳擇乎？為可臨觴拊背，執手湏臾，欲多其數而必其全，吾所懼也。或曰：“然則都可以無交乎？”抱朴子答曰：何其然哉！夫畏水者何必廢舟楫，忌傷者何必弃斧斤？交之為道，其來尚矣。天地不交則不泰，上下不交即乖志。夫不泰則二氣隔并矣，志乖則天下無國矣。然始之甚易，終之寛難，患乎所結非其人，敗於爭小以忘大也。易羙金蘭，詩詠百朋，𨿽有兄弟，不如友生。切思三益，大聖所嘉，門人所以增親，惡言所以不至，管仲所以免誅戮而立覇功，子元所以去亭長而驅朱軒者，交之力也。單絃不能發韶夏之和音，孑色不能成衮龍之瑋爗。一味不能合伊𪔂之甘，獨木不能致鄧林之荗。玄圃極天，蓋由衆石之積；南溟浩瀁，實湏群流之赴。明鏡舉則傾冠見矣，羲和照則曲影覺矣，櫽括脩則枉剌之疾消矣，良友結則輔仁之道弘矣。達者知其然也，所企及則必簡乎勝己，所降結必料乎同志。其處也則講道進徳，其出也則齊心比翼。否則鈞魚釣之業，泰則恊經世之務。安則有以精義，危則有以相恤。耻令譚、青專面地之篤，不使王、貢擅彈冠之羙。夫然，故交道可貴也。然實未易知，勢利生去就，毁壊刎頸之契，漸漬釋膠漆之堅。於是有忘素情之綢歎，或睚",
                    "zhushu": "五懈切。"
                },
                {
                    "paragraph": "眥",
                    "zhushu": "音責。"
                },
                {
                    "paragraph": "而不思。遂令元伯、巨卿之好，獨著於昔；張耳、陳餘之變，屢搆於今。推徃尋來，良可歎也。夫梧禽不與鴟梟同枝，麟虞不與豺狼連群，清源不與濁潦混流，仁明不與凶闇同處。何者？漸染積而移直道，暴迫則生害也。或人曰：“敢問全交之道，可得聞乎？”抱朴子答曰：君子交絶，猶無惡言，豈肯向所異辭乎？殺身猶以許友，豈名位之足竸乎？善交狎而不慢，和而不同。見彼有失，則正色而諫之；告我以過，則速改而不憚。不以忤彼心而不言，不以逆我耳而不納；不以巧辯𩛙其非，不以華辭文其失。不形同而神乖，不匿情而口合，不面從而背憎，不疾人之勝己，䕶其短而引其長，隱其失而宣其得，外無計數之諍，内遺心竸之累。夫然，故鹿鳴之好全，而伐木之剌息。若乃輕合而不重離，易厚而不難薄，始如形影，終為參辰，至歡變為篤恨，接援化成讎敵，不詳之悔，亦無以徃者。漢季陵遲，皇轡不振，在公之義替，紛竸之俗成，以違時為清髙，以救世為辱身，尊卑禮壞，大倫遂亂。在位之人，不務盡節，委本趨末，背實尋聲。王事廢者其譽羙，姦過積者其功多。莫不飛輪兼策，星言假寐，冐寒觸暑，以走權門。市虛華之名於秉勢之口，買非分之位於賣官之家。或爭所欲，還相屠㓕。於是公叔、偉長疾其若彼，力不能正，不忍見之，爾乃發憤著論，杜門絶交，斯誠感激有為而然。蓋矯枉而過正，非經常之永訓也。徒當逺非𩔗之黨，慎謟黷之源，何必祼𥘵以詭彼己，斷粒以剌玉食哉？夫反之為非，重諫而不止，遂至大亂。故禮義之所弃，可以絶矣。",
                    "zhushu": ""
                }
            ]
        },
        {
            "name": "備闕外篇第十七",
            "paragraphs": [
                {
                    "paragraph": "備闕外篇第十七",
                    "zhushu": "",
                    "type": 1
                },
                {
                    "paragraph": "抱朴子曰：騕褭",
                    "zhushu": "於皎切。駿馬也。"
                },
                {
                    "paragraph": "能奮蘭筋以絶景，而不能履氷以乗深；猛虎能似雷霆以搏噬，而不能踊雲霧以凌虚。鴻鶤不能振翅於籠卓之中，輕鷂不能電擊於几筵之下。物旣然矣，人亦如之。故能調和隂陽者，未必能兼百行，脩簡書也；能敷五邁九者，不必能全小㓗，經曲碎也。惠子，上相之摽也，而不能役舟檝以凌陽侯；漢髙，神武之傑也，而不能治産業，端檢栝；淮隂，良將之元也，而不能修農商，免飢寒；周勃，社稷之骾也，而不能答錢穀，責獄辭。若以所短弃所長，則逸儕㧞萃之才不用矣；責大體而論細禮，則匡世濟民之勲不著矣。天不能平其西北，地不能隆其東南，日月不能摛光於曲穴，衝風不能揚波於井底。擿齒則松檟不及一寸之筳，挑耳則棟梁不如鷦鷯之羽，彈烏則千金不及丸泥之用，縫緝則長劒不及數分之針。何必伏巨象而捕䑕，制大鵬以司晨乎？故姜牙賣煦無所售，而見師於文武；蔣生憒慢於百里，而獨步三槐。",
                    "zhushu": ""
                }
            ]
        },
        {
            "name": "擢才外篇第十八",
            "paragraphs": [
                {
                    "paragraph": "擢才外篇第十八",
                    "zhushu": "",
                    "type": 1
                },
                {
                    "paragraph": "抱朴子曰：華章藻蔚，非矇瞍所玩；英逸之才，非淺短所識。夫聸視不能接物，則衮龍與素褐同價矣；聰鑒不足相涉，則俊民與庸夫一槩矣。眼不見，則羙不入神焉；莫之與，則傷之者至焉。且夫愛憎好惡，古今不鈞；時移俗易，物同價異。譬之夏后之璜，曩直連城，鬻之於今，賤於銅鐡。故昔以隱居求志為髙士，今以山林之儒為不肖。故聖世人之良幹，乃闇俗之罪人也。徃者之介㓗，乃末葉之羸劣也。弘偉之士，履道之生，其崇信匪徒重仞之牆，其淵澤不唯吕梁之深也。故短近不能賞，而淺促不能測焉。因以異乎己而薄之矣，以不求我而疾之矣。不貴不用，何足言乎？乃有播埃塵於白珪，生瘡痏於玉肌，訕疵雷同，攻伐獨立。曽參䝉刼剽之垢，巢、許獲穿踰之謗。自匪明並懸象，玄鑒表㣲者，焉能披泥抽淪玉，澄川掇沉珠哉？夫珪璋居肆而不售，矧乃翳於槃璞乎？竒士扣角而見遏，况乃潜於臯藪乎？孫臏思騁其秘略，而司馬刖之；韓非願建治績，而李斯殺之；賈誼慷慨懐經國之術，而武夫排之；子政忠良，有匡危之具，而恭顯陷之。和氏所以抱璞而泣血，禽息所以發憤而碎首也。夫玉石易别於賢愚，愛寶情篤於好士。以易别之寶，合篤好之物，猶獲罪截趾，歴世受誣。况乎難知之賢，非意所急，䜛人畫蛇足於無形，姦臣畏忠貞之害己。體曲者忌䋲墨之容，夜祼者憎明燭之來。是以髙譽羙行，抑而不揚；虛搆之謗，先形生影。又無楚人號哭之薦，萬無一遇，固其宜矣。夫以王為石者，亦將以石為玉矣；以賢為愚者，亦將以愚為賢矣。以石為玉，未有傷也；以愚為賢者，亡之診也。蓋診亡者，𨿽存而必亡，猶脉死者，𨿽生而必死也。可勿慎乎？於戯！悲夫！莫之思者也。昔仲尼上聖也，東受累於齊人，南見塞於子西；文種大賢也，初不齒於荆俗，末雍游於鈞如。竸年立功，不亦難乎？夫結緑、玄黎，非陶、猗不能市也；千鈞之重，非賁、獲不能抱也；白雪之絃，非靈素不能徽也；邁倫之才，非明主不能用也。然耀靈、光夜之珍，不為莫求而虧其質，以苟且於賤賈；洪鍾、周鼎，不為委淪而輕其禮，取見舉於侏儒；嶧陽、雲和，不為不御而息唱，以競顯於淫哇；冠群之徳，不以沉抑而履徑，而剸節於流俗。是以和璧變為滯貨，柔木廢於勿用。赤刀之鑛，不得經歐冶之鑪；元凱之疇，終不值四門之闢也。",
                    "zhushu": ""
                }
            ]
        },
        {
            "name": "任命外篇第十九",
            "paragraphs": [
                {
                    "paragraph": "任命外篇第十九",
                    "zhushu": "",
                    "type": 1
                },
                {
                    "paragraph": "抱朴子曰：“余之友人，有居冷先生者，恬愉静素，形神相忘，外不𩛙驚愚之容，内不寄有為之心，遊精墳誥，樂以忘憂，晝競羲和之末景，夕照望舒之餘耀，道靡逺而不䆒，言無微而不研。然車迹不軔",
                    "zhushu": "如震切。"
                },
                {
                    "paragraph": "權右之國，尺牘不經貴勢之庭，是以名不出蓬户，身不離畎畆。於是翼亮大夫侯而難之曰：‘余聞淵蟠起則玄雲赴，道化霑則逸才奮。故康衢有角歌之音，𪔂爼發凌風之迹。沽之則收不貲之賈，踊之則超在天之舉，耀逸景於暘谷，播大明乎九垓，勲廕當已，聲揚罔極。故尋仞之塗甚近而弗往者，𨿽追風之脚不能到也；楹棁之下至卑而不動者，𨿽鴻、鶤之翅未之及也。况乎寢足於大荒之表，歛羽於幽梧之枝，安得效迅以尋景，振輕乎蒼霄哉？年期奄冉而不乆，託世飄迅而不再。智者履霜則知堅氷之必至，處始則悟生物之有終。六龍促軌於大渾，華顛倐忽而告暮。古人所以映順流而頺歎，眄過隙而興悲矣。先生資命世之逸量，含英偉以邈俗。鋭翰汪濊以波涌，六竒抑鬱而淵稸。然不能凌扶揺以髙竦，揚清耀於九玄。噐不陳於瑚簋之末，體不免於負薪之勞。猶奏和音於聾俗之地，鬻章甫於被髪之域。徒㤀寤於翰林，鋭意以窮神。崇琬琰於懷抱之内，吐琳琅於毛墨之端。躬困屢空之儉，神勞堅髙之間。譬若埋尺璧於重壤之下，封文錦於沓匱之中。終無交易之富，孰賞堙翳之珍哉！夫龍驥維縶，則无以别乎蹇驢；赤刀韜鋒，則曷用異於鉛刃？鱣鮪不居牛迹，大鵬不滯蒿林。願先生委龍蛇之穴，升利見之塗。釋户庭之獨㓗，覽二鼠而逺寤。越窮谷以登髙，襲丹藻以改素。競驚飈於清晨，不盤旋以詣夜。收名噐於崇髙，嚮鍾𪔂之慶祚。栢成一介之夫，採薇何足多慕乎？’居泠先生應曰：‘葢聞靈機㝠緬，混茫𦕈昧。禍福交錯乎倚伏之間，興亡纒綿乎盁虚之㑹。迅逝者不能脱逐身之景，樂成者不能免理致之敗。匠流末者，未若挺冶元兆之中；整己然者，不逮原本乎玄朴之外。是以覺尺蠖者，甘屈以保伸；識通塞者，不慘恱於否泰。且夫洪陶範物，大象流形，躁靜異尚，翔沉舛情。金寶其重，羽矜其輕。篤隘者執束於滓𣵀，達妙者逍遥於玄清。潢洿納行潦而潘噎，渤澥吞百川而不盈。鮋鰕踊恱於泥濘，赤螭凌厲乎髙㝠。嚼香餌者，快嗜欲而赴死；味虚淡者，含天和而趨生；識機神者，聸無兆而弗惑；闇休咎者，觸强弩而不驚。各附攸好，安肯改營？吾聞五玉不能自剖於嵩岫，騰蛇不能無霧而電征，龍淵不能勿操而斷犀兕，景鍾不能莫扣而揚洪聲。金芝湏啇風而激耀，倉庚俟烟煴而修鳴，騏騄不苟馳以赴險，君子不詭遇以毁名。運屯則沉淪於勿用，時行則髙竦乎天庭。士以自衒為不髙，女以自媒為不貞。何必委洗耳之峻標，效負爼之干榮哉？夫其窮也，則有虞婆娑而陶鈞□，尚父見逐於愚嫗，范生來辱於溺簣，",
                    "zhushu": "苦怪切，籠也。"
                },
                {
                    "paragraph": "弘式匿竒於耕牧。及其達也，則淮隂投竿而稱孤，文種解屫而紆青，傅説釋築而論道，管子脱桎為上卿。葢君子藏噐以有待也，稸徳以有為也，非其時不見也，非其君不事也。窮達任所值，出處無所繫。其靜也，則為逸民之宗；其動也，則為元凱之表。或運思於立言，或銘勲乎國噐。殊塗同歸，其致一焉。士能為可貴之行，而不能使俗必貴之也；能為可用之才，而不能使世必用之也。被褐茹草，𡸁綸罝兎，則心歡意得，如將終身。服冕乗軺，兼朱重紫，則若固有之，常如布衣，此至人之用懷也。若席上之珍不積，環堵之操不粹者，予之過也。知之者希，名位不臻，以玉為石，謂鳯曰鷃者，非余罪也。夫汲汲於見知，悒悒於否滯者，常民之情也。浩然而養氣，淡爾而靡欲者，無悶之志也。時至道行，噐大者不恱；天地之間，知命者不憂。若乃狥萬金之貨，以索百千之售，多失骭",
                    "zhushu": "干上聲。"
                },
                {
                    "paragraph": "毛，我則未暇矣。’”",
                    "zhushu": ""
                }
            ]
        },
        {
            "name": "名實外篇第二十",
            "paragraphs": [
                {
                    "paragraph": "名實外篇第二十",
                    "zhushu": "",
                    "type": 1
                },
                {
                    "paragraph": "門人問曰：“聞漢末之世，靈、獻之時，品藻乖濫，英逸窮滯，饕餮得志，名不凖實，賈不本物，以其通者為賢，塞者為愚，其故何哉？”抱朴子答曰：“夫雷霆輷磕，而或不聞焉；七曜經天，而或不見焉。豈唯形噐有聾瞽哉？心神所蔽，亦又如之。是以聞格言而不識者，非無耳也；見英異而不知者，非無目也。由乎聰不經妙，而明不逮竒也。夫智大量逺者，盤桓以山峙；噐小志近者，蓬飛而萍浮。夫唯山峙，故莫之能動焉；夫唯萍浮，故流而不滯焉。方之貨也，則緘連以待賈者，唯至珍而難售；鳴鼔以狥之者，𨿽凡蔽而易盡。比之材也，則結根於嵩岱者，𨿽竦葢千仞，𡸁䕃萬畆，而莫之知也。挿株於塗要者，𨿽鈎曲戾細而速朽，而猶見用也。故廟堂有枯楊之瑚簋，窮谷多不伐之梓橡也。是以竊華名者，螻𧋍騰於雲霄；失實賈者，翠虬淪乎九泉。於是斥鷃凌風以髙奮，靈鳯卷翮以幽戢，鉛鋒充太阿之寶，犬羊佻",
                    "zhushu": "勑高切，獨行貌。"
                },
                {
                    "paragraph": "虎狼之資矣。夫佞者鼓珍賂為勁羽，則無髙而不到矣；乘朋黨為舟楫，則無逺而不濟矣。持之以夙興側立，加之以先意承指，其利口謏辭也似辦，其道聴塗説也似學，其心險貌柔也似仁，其行汙言㓗也似亷，其好説人短也似忠，其不知忌諱也似直，故多通焉。且亦奉望我者，欲我益之；不求我者，我不能愛，自然之理也。夫賢常少而愚常多，多則比周而匿瑕，少則孤弱而無援，佞人相汲引而柴正路，俊哲處下位而不見知，㧞茅之義圯，而負乘之群興，亢龍髙墜，泣血漣如，故子西逐大聖之仲尼，臧倉毁命世之孟軻，二生不免斯患，降兹亦何足言。斯禍蓋與開闢並生，苦之匪唯一世也。歴覽振古，多同此疾，至於駑蹇矯首於琱",
                    "zhushu": "多么切。"
                },
                {
                    "paragraph": "輦，駥驥委牧乎林埛，彼己尸䘵，邦國殄瘁，下凌上替，寔此之由。或蟲流而莫歛，或逆竄於申亥，或擢筋於廟梁，或絶命於望夷，葢所㧞之非真，而忠能之不用也。故明君勤於招賢，而汲汲於擢竒，導達凝滯，而嚴防壅蔽。才誠足委，不拘於屠釣；言審可施，抽之於戎戍。或舉於牛口之下，而加之於群僚之上；或㧞於桎梏之中，而任以社稷之重。故能勲業隆濟，拓境服逺，取威定功，𡸁統長世也。夫直繩者，枉木之所憎也；清公者，姦慝之所讎也。人主不能運玄鑒以索隱，而必湏當塗之所舉。然毎觀前代專權之徒，率其所舉，皆在乎附己者也；所薦者，先乎利己者也。毁所畏而進所愛，所畏則至公者也，所愛則同私者也。至公用，則姦黨破；衆𥝠立，則主威奪矣。姦黨破，則升泰之所由也；主威奪，則危亡之端漸矣。毁所畏，則恐辭之不痛，𨿽刖劓之，猶未𢜰意焉，故必除之而後快也。彼進所愛，則苦談之不羙，𨿽立超之，猶未逞心焉，故必危彼以安此也。是故抱枉而死，無愆而黜者，有自來矣。所以體道合真，嶷然特立，才逺量逸，懷霜履氷，思綿天地，噐兼元凱，執經𢖍門，淵渟嶽立。寜潔身以守滯，耻脅肩以苟合，樂飢陋巷，以勵髙尚之節；藏噐全真，以待天年之盡。非時不出，非禮不動，結褐嚼蔬而不悒悒也，黄髪終否而不悢悢",
                    "zhushu": "力尚切。"
                },
                {
                    "paragraph": "也。安肯蹙太山之峻，以適鑿柄之中，歛𡸁天之羽，為戒旦之役，編於仕𩔗，而抑鬱庸兒之下，捨鸞鳯之林，適枳棘之藪，競腐䑕於踞鴟，而枉尺以直尋哉！且大賢之狀也至拙，其為味也甚淡，蕭然自足，泊爾無知，知之者稀而不慼，時不能用而不悶。𨿽并日無藜藿之糝，不以易不義之太牢也；𨿽緼褐無卒嵗之服，不肯樂無道之狐白也。獨可散髪髙枕，守其所有己，絶不曲躬低眉，求其所未湏也。徳薄位厚弗交也，名與實違弗親也，榮華馳逐弗務也，豪狹姦權弗接也，俗説細辯不答也，脅肩所赴弗随也。貌愚而志遠，面垢而行潔。確乎若嵩、岱，銓𢖍所不能測也，浩乎若滄海，斗斛所不能校也。峻其重仞之髙，隱其百官之富，觀彼佻竊，若草莾也。邈世之操，𦕈焉冠秋雲之表；遺俗之神，緬焉棲九玄之端。𨿽窮賤而不可脅以威，𨿽危苦而不可動以利。其所業尚，可聞而不可盡也；其所執守，可見而不可論也。故疾之者，齊聲而側目；愛之者，寡弱而無益。亦猶撮壤不能填決河，升水不能殄原火。於是鼗鼓戢雷霆之音，鞉",
                    "zhushu": "徒刀切。"
                },
                {
                    "paragraph": "鞞",
                    "zhushu": "奴移切。"
                },
                {
                    "paragraph": "恣喋鼛",
                    "zhushu": "音髙。"
                },
                {
                    "paragraph": "之響，芳蕙芟夷，臭鮑佩御。玄鬯傾弃而不羞，醨酪專灌於圓丘；汗血驅放而𡸁耳，跛蹇馳騁於鑾軒。此古人之所以懷沙負石，赴流魚葬，而不堪與之同世也。已矣，悲夫！然捐玄黎於洿濘，非夜光之不真也，由莫識焉；投彤盧而不彎，非繁弱之不勁也，坐莫賞焉。故瓊瑶俟荆和而顯連城之價，烏號須逢門而著陷堅之功，飛莵待子豫而飊騰，俊民值知己而宣力。若夫羙玉不出重岫，良弓不鑿百札，驥騄不服朱軒，命世不履爵勢，則孰知其能攄符彩之耀曄，頓雲禽於千仞，騁逸迹以追風，康庶績於百揆乎？夫其不遇，亦得不雜糅於瓦石，鈞賤於朽木，列鑣於下乘，等望於凡𤨏哉？嗟乎！彍棘矢而望髙手乎渠廣，䇿疲駑而求繼軌於周穆，放斧斤而欲雙巧於班、墨，忽良才而欲彛倫之攸叙，不亦難乎？名實𨿽漏於一世，徳音可邀乎將來。樂天知命，何慮何憂？安時處順，何怨何尤哉？”",
                    "zhushu": ""
                }
            ]
        },
        {
            "name": "清鑒外篇第二十一",
            "paragraphs": [
                {
                    "paragraph": "清鑒外篇第二十一",
                    "zhushu": "",
                    "type": 1
                },
                {
                    "paragraph": "抱朴子曰：“咸謂勇力絶倫者，則上將之噐；洽聞治亂者，則三九之才也。然張飛、闗羽，萬人之敵，而皆喪元辱主，授首非所。孔融、邊讓，文學邈俗，而並不達治務，所在敗績。鄧禹、馬援，田間諸生，而善於用兵。蕭何、曹參，不渉經誥，而優於宰輔。爾則知人，果未易也。欲試可乃已，則恐成折足覆餗；欲聴言察貌，則或似是而非，眞偽混錯。然而世人甚以為易，經耳過目，謂可精盡。余甚猜焉，未敢許也。區别臧否，聸形得神，存乎其人，不可力為。自非明並日月，聴聞無音者，願加清澄，以漸進用，不可頓任，輕假利噐。收還之既甚難，所損者亦以多矣。無以一事，闇保其餘，同乎己者，未必可用；異於我者，未必可忽也。”或難曰：“夫在天者𡸁象，在地者有形。故望山度水，則髙深可推；風起雲飛，則吉凶可歩。智者覩木不瘁，則悟羙玉之在山；覿岸不枯，則覺明珠之沉淵。彗星出，則知鱣魚之方死；日月蝕，則識麒麟之共鬭。華霍不湏稱，而無限之重可知矣；江河不待量，而不測之數已定矣。鴻鵠之翼，騄騏之足，𨿽未飛走，輕迅可必也；豪曹之劒，徐氏匕首，𨿽未奮擊，其立斷無疑也。駮子有吞牛之容，鶚鷇有凌鷙之貌。卉茂者土必沃，魚大者水必廣。虎尾不附狸身，象牙不出䑕口。叔魚無猒之心，見於初生之狀；食我㓕宗之徵，著乎開胞之始。申童覺竊妻之巫臣，張負知將貴之陳平。范子所以絶迹於五湖者，以句踐蜂目而鳥喙也；趙人所以息意於争鋒者，以白起首鋭而視直也。文王之接吕尚，桒隂未移而知其足師矣；玄徳之見孔明，晷景未改而腹心已委矣。郭泰中才，猶能知人，故入頴川則友李元禮，到陳留則結符偉明，入外黄則親韓子助，至蒲亨則師仇季知，止學舍則收魏徳公，觀耕者則㧞茅季偉，竒孟敏於擔負，戒元艾之必敗，終如其言，一無差錯。必能簡精鈍於符表，詳舒急乎聲氣，料明闇於舉厝，察清濁於財色，觀取與於宜適，謂虚實於言行，考操業於閨閫，校始終於信效，善否之驗，不其易乎？”抱朴子答曰：“余非謂人物了不可知，知人挺無形理也。徒以斯術存乎大明，非夫當人自許。然而世士各謂能之，是以有云，以警付任耳。夫貌望豐偉者不必賢，而形噐尫瘁者不必愚，咆哮者不必勇，淳淡者不必怯。或外候同而用意異，或氣性殊而所務合，非若天地有常候，山川有定止也。物亦故有逺而易知，近而難料，譬猶眼能察天衢，而不周項領之間；耳能聞雷霆，不能識螘虱之音也。唐吕、樊、許善於相人狀，唯知夀夭貧富，官秩尊卑，而不能審情性之寛尅，志行之洿隆。惟帝難之，況庸人乎？而吾子舉論形之例，詰精神之談，未脩其本，殆失指矣。夫亡射之箭，皆破秋毫，然凖的恒不得為工。叔向之母，申氏之子，非不一得，然不能常也。陶唐稽古而失任，姬公欽明而謬授。尼父逺得崇替於未兆，近失澹臺於形骸；延州審清濁於千載之外，而蔽竒士於咫尺之内。知人之難，如此其甚。郭泰所論，皆為此人過上聖乎？但其所得者，顯而易識；其所失者，人不能紀。且夫所貴，貴乎見俊才於無名之中，料逸足乎呉坂之間，掇懷珠之蚌於九淵之底，指含光之珍於積石之中。若伯喈識絶音之噐於煙燼之餘，平子剔逸響之竹於未用之前。六軍之聚，市人之㑹，暫觀一覩，無所昡惑。探其潜生之心計，定其始終之事行，乃為獨見不傳之妙耳。如末論，必俟考其操蹈之全毁，觀其云為之好𨢄，此為絲線既經於銓𢖍，布帛已歴於丈尺，除乃説其斤兩之䡖重，端匹之修短，人皆能之，何煩於明哲哉！”",
                    "zhushu": ""
                }
            ]
        },
        {
            "name": "行品外篇第二十二",
            "paragraphs": [
                {
                    "paragraph": "行品外篇第二十二",
                    "zhushu": "",
                    "type": 1
                },
                {
                    "paragraph": "抱朴子曰：擬玄黄之覆載，揚明並以表㣲，文彪昺而備體，澄獨見以入神者，聖人也。禀髙亮之純粹，抗峻標以邈俗，虛靈機以如愚，不貳過而謟黷者，賢人也。居寂寞之無為，蹈脩直而執平者，道人也。盡烝嘗於存亡，保髮膚以揚明者，孝人也。𡸁惻𨼆於有生，恒恕己以接物者，仁人也。端身命以徇國，經嶮難而一節者，忠人也。覿㣲理於難覺，料倚伏於將來者，明人也。量理亂以卷舒，審去就以保身者，智人也。順通塞而一情，任性命而不滯者，達人也。不枉尺以直尋，不降辱以苟命者，雅人也。據體度以動静，毎清詳而無悔者，重人也。體氷霜之粹素，不染㓗於勢利者，清人也。篤始終於寒暑，𨿽危亡而不猜者，義人也。守一言於乆要，厯嵗衰而不渝者，信人也。摛鋭藻以立言，辭炳蔚而清允者，文人也。奮果毅之壯烈，騁干戈以静難者，武人也。甄墳、索之淵奥，該前言以窮理者，儒人也。𨦣乃心於精義，吝寸隂以進徳者，益人也。識多藏之厚亡，臨禄利而如遺者，廉人也。不改操於得失，不傾志於可欲者，貞人也。䘏急難而㤀勞，以憂人為己任者，篤人也。潔皎分以守終，不遜厚而苟免者，節人也。飛清機之英麗，言約暢而判滯者，辯人也。毎居卑而推功，𨿽處㤗而滋恭者，謙人也。崇惇睦於九族，必居正以赴理者，順人也。臨凝結而能斷，操䋲墨而無私者，幹人也。㧞朱紫於中搆，剖猶豫以允當者，理人也。步七曜之盈縮，推興亡之道度者，術人也。赴白刃而㤀生，格兕虎於林谷者，勇人也。整威容以肅衆，伏法度而無二者，嚴人也。創機功以濟用，總音數而並精者，藝人也。凌强禦而無憚，𨿽嶮逼而不沮者，黠人也。執匪懈於夙夜，㤀勞瘁於深峻者，勤人也。蒙謗讟而晏如，不慴懼於可畏者，勁人也。聞榮譽而不歡，遭憂難而不變者，審人也。知事可而必行，不猶豫於群疑者，果人也。循䋲墨以進止，不乾没於僥倖者，謹人也。奉禮度以戰競，及親踈而無尤者，良人也。履道素而無欲，時𨿽移而不變者，朴人也。凡此諸行，了無一然，而不躋善人之迹者，下人也。門人請曰：“善人之行，既聞其目矣。惡者之事，可以戒俗者，願文𡸁誥焉。”抱朴子曰：“不致養於所生，損道而危身者，悖人也。懷邪偽以偷榮，豫利己而忘生者，逆人也。背仁義之正𡍼，茍危人以自安者，凶人也。好爭奪而無猒，專𨢄正而害直者，惡人也。出繩墨以傷刻，心好殺而安忍者，雪人也。𩛙邪説以浸潤，構謗累於忠貞者，䜛人也。𨿽言巧而行違，實履濁而假清者，佞人也。不原本於枉直，茍尚勝而肆怒者，暴人也，措細善以取信，隂挾毒而無親者，姦人也。承風指以茍容，揆主意而扶非者，謟人也。言不計於反覆，好輕諾而無實者，虚人也。覩利地而亡義，弃亷耻以茍得者，貪人也。覿艷逸而心蕩，𩛙誇𦂶而思邪者，淫人也。見成事而疑惑，動失計而多悔者，闇人也。背訓典而自任，耻請問於勝己者，損人也。知善事而不建，𨿽多為而無成者，劣人也。委徳行而不修，奉權勢以取媚者，弊人也。履蹊徑以僥速，推貨賄以争津者，邪人也。既傲狠以無禮，好凌辱乎勝己者，悍人也。被抑枉而自誣，事無苦而振懾者，怯人也。治細辯於稠衆，非其人而盡言者，淺人也。闇事宜之可否，𨿽企慕而不及者，頑人也。知事非而不改，聞良䂓而増劇者，惑人也。無濟恤之仁心，輕告絶於親舊者，薄人也。既疾其所不逮，喜他人之有災者，妬人也。專財穀而輕義，觀困匱而不振者，吝人也。冐至危以僥倖，值禍敗而不悔者，愚人也。情局碎而偏黨，志唯務於盈利者，小人也。騁鷹犬於原獸，好博戲而無己者，迷人也。忘等威之異數，快𩛙玩之誇麗者，奢人也。耽聲色與飲讌，廢慶弔於人理者，荒人也。既無心於脩尚，又怠惰於家業者，嬾人也。無抑斷之威儀，毎脱易而不思者，輕人也。觀道義而如醉，聞貨殖而波擾者，穢人也。杖淺短而多謬，闇趨舍之臧否者，笨",
                    "zhushu": "歩本切。"
                },
                {
                    "paragraph": "人也。憎賢者而不貴，聞髙言而如聾者，嚚人也。覩朱紫而不分，𨿽提耳而不悟者，蔽人也。違道義以趑趄，冐禮刑而罔顧者，亂人也。毎動作而受嗤，言發口而違理者，拙人也。事酋豪如僕虜，值衰㣲而背惠者，慝人也。損貧賤之故舊，輕人士而踞傲者，驕人也。弃衰色而廣欲，非䆠學而逺遊者，蕩人也。無忠信之純固，背恩養而趨利者，叛人也。當交顔而面從，至析離而背毁者，偽人也。習强梁而專己，距忠吿而不納者，剌人也。”",
                    "zhushu": "",
                    "type": 2
                },
                {
                    "paragraph": "抱朴子曰：人技未易知，真偽或相似。士有顔貌脩麗，風表閑雅，望之溢目，接之適意，威儀如龍虎，盤旋成䂓矩；然心蔽神否，才無所堪，心中所有，盡附皮膚，口不能吐片竒，筆不能屬半句，入不能宰民，出不能用兵，治事則事廢，銜命則辱命，動靜無宜，出處莫可，葢難分之一也。士有貌望樸悴，容觀矬陋，聲氣雌弱，進止質澁；然而含英懷寶，經明行髙，幹過元凱，文蔚春林；官則庶績康用，武則克全獨勝，蓋難分之二也。士有謀猷淵䆳，術畧入神，智周成則，思洞幽玄，才兼能事，神噐無冝；而口不傳心，筆不盡意，造次之接，不異凡庸，蓋難分之三也。士有機辯清鋭，巧言𦂶粲，擥引譬喻，淵湧風厲；然而口之所談，身不能行，長於識古，短於理今，為政政亂，牧民民怨，盖難分之四也。士有外形足恭，容䖍言恪；而神䟽心慢，中懷散放，受任不憂，居局不治，盖難分之五也。士有控弦命中，空拳入白，倒乘立騎，五兵畢習；而體輕慮淺，手勦心怯，虚試無對；而實用無驗，望塵奔北，聞敵失魄，盖難分之六也。士有梗槩簡緩，言希貌樸，細行闕漏，不為小勇，跼踳拘檢，犯而不校，握爪𡸁翅，名為弱愿；然而膽勁心方，不畏强禦，義正所在，視死猶歸，支解寸斷，不易所守，盖難分之七也。士有孝友温淑，恂恂平雅，履信思順，非禮不蹈，安困潔志，操清氷霜；而䟽遲迂闊，不達事要，見機不作，所為無成，居己梁倡，受任不舉，難分之八也。士有行己髙簡，風格峻峭，嘯傲偃蹇，凌儕慢俗，不肅檢括，不䕶小失，適情率意，旁若無人，朋黨排譴，談者同敗，士友不附，品藻所遺；而立朝正色，知無不為，忠於奉上，明於攝下。蓋難分之九也。士有含弘曠濟，虚己受物，藏疾匿瑕，温恭亷潔，勞謙冲退，救危全信，寄命不疑，託孤可保。而純良暗權，仁而不斷。善不能賞，惡不忍罰。忠貞有餘，而幹用不足。操柯猶豫，廢法効非。枉直混錯，終於負敗。蓋難分之十也。夫物有似而實非，若然而不然。料之無惑，望形得神。聖者其將病諸，况乎常人？故用才取士，推昵結友，不可以不精擇，不可以不詳試也。若乃性行之惑變，始正而終邪，若王莾初則羙於伊、霍，晚則劇於趙髙，又非中才所能逆盡也。若令士之易别，如鷦鷯之與鴻鵠，狐兎之與龍驎者，則四凶不得官於堯朝，管、蔡不得幾危宗周。仲尼無澹臺之失，延陵無捐金之恨，伊尹無七十之勞，項羽無嫌范之悔矣。所患於其如碔砆",
                    "zhushu": "上音武，下音夫。"
                },
                {
                    "paragraph": "之亂瑾瑜，鷦螟之似鳯凰，凝氷之𩔗水精，煙熏之凝雲氣，故令不謬者尟也。惟帝難之，矧乎近人哉！夫唯大明，玄鑒幽㣲，靈銓揣物，思灼沉脨。聸山識璞，臨川知珠。士於難分之中，而無取舍之恨者，使臧否區分，抑揚咸允。武丁、姬文不獨治，而傅説、吕尚不永弃，髙莾、宰嚭不得成其惡，弘恭、石顯無所容其偽矣。斯蓋取士之較畧，選擇之大都耳。精㣲之求，存乎其人，固非毫翰之所備縷也。",
                    "zhushu": ""
                }
            ]
        },
        {
            "name": "弭訟外篇第二十三",
            "paragraphs": [
                {
                    "paragraph": "弭訟外篇第二十三",
                    "zhushu": "",
                    "type": 1
                },
                {
                    "paragraph": "姑子劉君士由之論曰：“人綱始於夫婦，判合擬乎二儀。是故大婚之禮，古人所重，將合二姓之好，以承祖宗之基。主人拜迎於門，聴命於廟，玄纁贄幣，親御授綏。壻有三年之喪，致命女氏，女氏許諾而不敢改。大喪既没，請命於婿，壻有辭焉，然後乃嫁，所以崇敬讓也。豈有先訟後婚之謂乎？而末世輕慢，傷化敗俗，舉不修義，許而弗與，訟䦧穢辱，煩塞官曹。今可使諸爭婚者，未及同牢，皆聴義絶，而倍還酒禮，歸其幣帛。其甞已再離者，一倍禆娉；其三絶者，再倍禆娉。如此，離者不生訟心，貪吝者無利重受，乃王治之要術，不易之永法也。”抱朴子答曰：“劉君愍徳讓之凌替，疾民爭之損化，𨿽速我訟，室家不足，用和之貴，將遂淪胥。創讜言以拾世遺，建嘉謀以拯流遁。紛譁之俗，將以此而易；無耻之風，將由兹而移。彌綸情偽，固難間矣。誠經國之永法，至益之篤論也。洪以不敏，不識至理，造次承聞，竊有疑焉。夫婚媾之結，義無逼迫，彼則簡擇而求，此則可意乃許。輕諾後悔，罪在女氏。食言弃信，與奪任情，嚴防峻制，未之能弭。今猥恣之，唯責禆娉。倍貧者所憚也，豊於財者，則適其願矣。後所許者，或能富殖，助其禆娉，必所甘心。然則先家拱黙，不得有言，原情論之，能無怨歎乎？夫不伏之人，視死猶歸，血刃之禍，於是將起。令茍惜其辭訟之小𨢄，而搆其難忍之大恨，所謂‘愛其僦",
                    "zhushu": "子宙切。"
                },
                {
                    "paragraph": "覽之煩，忘其凋殞之酷’也。夫買物於市者，或加價而奪之，則尠忍而不忿然矣，况乎見奪待告之妻哉！此法遂用者，將使結婚者𨿽納敬親迎，猶抱有見奪之慮。何者？劉君之論，以同牢為斷，固也。爾則女氏𨿽受幣積年，恒挾在意之威，恃可數奪，必惰於擇壻，壻小不得意，便得改悔，結讎速禍，莫此之甚矣。曩人畫法，慮闗終始，杜漸防萌，思之良精。而不闕恣奪之路，斷以報板之制者，殆有意乎？儻令女有國色，傾城絶倫，而值豪右權臣之從，目玩冶容，心忘禮度，資累千金，情無所吝，十倍還娉，猶所不憚，况但一乎？華氏不難於殺孔父而取其妻，楚人為子迎婦，以其羙而自納之。以此論之，豈惜傾竭屋産，以助女氏還前家之直哉？小人輕薄，睚",
                    "zhushu": "五懈、魚計二切。"
                },
                {
                    "paragraph": "䀝",
                    "zhushu": "在懈、在計二切。"
                },
                {
                    "paragraph": "成怨，又喜委衰逐盛，蹋冷趨𤍠。此法之行，則必多奪貧賤而與富貴者矣。不審吾君何方以防弊乎？”或曰：“可使女氏受娉，禮無豊約，皆以即日報板，後皆使時人署姓名於别板，必十人已上，以備逺行及死亡。又令女之父兄若伯叔，答壻家書，必手書一𥿄，若有變悔而證據明者，女氏父母兄弟皆加刑罪。如此，庶於無訟者乎！”",
                    "zhushu": ""
                }
            ]
        },
        {
            "name": "酒誡外篇第二十四",
            "paragraphs": [
                {
                    "paragraph": "酒誡外篇第二十四",
                    "zhushu": "",
                    "type": 1
                },
                {
                    "paragraph": "抱朴子曰：目之所好，不可從也；耳之所樂，不可順也；鼻之所喜，不可任也；口之所嗜，不可隨也；心之所欲，不可恣也。故惑目者，必逸容鮮藻也；惑耳者，必妍音淫聲也；惑鼻者，必茞",
                    "zhushu": "昌給切。"
                },
                {
                    "paragraph": "蕙芬馥也；惑口者，必珍羞嘉㫖也；惑心者，必勢利功名也。五者畢惑，則或承之禍，為身患者，不亦信哉？是以智者嚴櫽括於性理，不肆神以逐物，檢之以恬愉，増之以長筭。其抑情也，劇乎隄防之備决；其御性也，過乎腐轡之乘奔。故能内保永年，外免釁累也。蓋飢寒難堪者也，而清節者不納不義之穀帛焉；困賤難居者也，而髙尚者不處危亂之榮貴焉。蓋計得則能忍之心全矣，道勝則害性之事棄矣。夫酒醴之近味，生病之毒物，無毫分之細益，有丘山之巨損。君子以之敗徳，小人以之速罪，耽之惑之，尠",
                    "zhushu": "息淺切。"
                },
                {
                    "paragraph": "不及禍。世之士人，亦知其然。既莫能絶，又不肯節。縱心口之近欲，輕召災之根源。似𤍠渴之恣冷，𨿽適已而身危也。小大亂喪，亦罔非酒，然而俗人是酣是湎。",
                    "zhushu": "音沔。"
                },
                {
                    "paragraph": "其初筵也，抑抑濟濟，言希容整，詠湛露之“厭厭”，歌“在鎬”之“愷樂”，舉“萬夀”之觴，誦“温克”之義。日未移晷，體輕耳𤍠。夫琉璃海螺之噐並用，滿酌罰餘之令遂急。醉而不止，㧞轄投井。於是口涌鼻溢，濡首及亂，屢儛蹮蹮，舍其坐遷，載號載呶，",
                    "zhushu": "女友切。宣也。"
                },
                {
                    "paragraph": "如沸如𦎟。或爭辭尚勝，或啞啞",
                    "zhushu": "烏格切。笑聲。"
                },
                {
                    "paragraph": "獨𥬇，或無對而談，或嘔吐几筵，或值蹷",
                    "zhushu": "居月切。"
                },
                {
                    "paragraph": "良倡，或冠脱帯解。貞良者流華督之顧眄，怯懦者效慶忌之蕃㨗。遲重者蓬轉而波擾，整肅者鹿踊而魚躍。口訥於寒暑者，皆𡸁掌而諧聲；謙卑而不競者，悉禆聸以髙交。亷耻之儀毁，而荒錯之疾發；闒茸之性露，而傲佷之態出。精濁神亂，臧否顛倒。或奔車走馬，赴阬",
                    "zhushu": "客庚切。"
                },
                {
                    "paragraph": "谷而不憚，以九折之阪為螘封；或登危蹋頺，𨿽墮墜而不覺，以吕梁之淵為牛跡也。或肆忿於噐物，或酗醟",
                    "zhushu": "為命切。酗酒。"
                },
                {
                    "paragraph": "於妻子，加枉酷於臣僕，用剡鋒乎熾火，烈於室廬，掊寶玩於淵流，遷威怒於踞人，加暴害於士友。䙝嚴主以夷戮者有矣，犯凶人而受困者有矣。言𨿽尚辭，煩而叛理，拜伏徒多，勞而非敬。臣子失禮於君親之前，㓜賤悖慢於耆宿之座，謂清談為詆詈，以忠吿為侵己。於是白刃抽而忘思難之慮，棒杖奮而罔顧乎前後，搆漉血之讎，招大辟之禍。以少凌長，則郷黨加重責矣，辱人父兄，則子弟將推刃矣。發人所諱，則壯士不能堪矣，計數深尅，則醒者不能恕矣。起衆患於湏㬰，結百痾於膏肓，",
                    "zhushu": "呼光切。"
                },
                {
                    "paragraph": "奔駟不能追既往之悔，思改而無自及之蹊。蓋智者所深防，而煦人所不免也。其為禍敗，不可勝載，然而歡集莫之或釋，舉白盁耳，不論於能否，料瀝霤於小餘，以稽遲為輕已，傾匡注於所敬，殷勤勸而成薄。勸之不持，督之不盡，怨色𨢄音，所由而發也。夫風經府藏，使人惚怳，及其劇者，自傷自虞，或遇斯疾，莫不憂懼，吞苦忍痛，欲其速愈。至於醉之病性，何異於兹？而獨居宻以逃風，不能割情以節酒，若畏風憎病，則荒沉之咎塞，而流連之失正矣。夫風之為疾，猶展攻治；酒之為變，在乎呼吸，及其間亂，若存若亡，視泰山如彈丸，見滄海如盤孟，仰嚾",
                    "zhushu": "荒旦切。"
                },
                {
                    "paragraph": "天墮，俯呼地陷，卧待虎狼，投井赴火，而不謂惡也。夫用身之如此，亦安能惜敬恭之禮、䕶喜怒之失哉？昔儀狄既䟽，大禹以興；糟丘酒池，辛癸以亡；豊侯得罪，以戴尊衘盃；景升荒壞，以三雅之爵；劉松爛腸，以逃暑之飲；郭珍發狂，以無日不醉。信陵之凶短、襄子之亂政，趙武之失衆，子反之誅戮，漢惠之伐命，灌夫之㓕族、陳遵之遇害、季布之䟽斥，子建之免退，徐邈之禁言，皆是物也。世人好之樂之者甚多，而戒之畏之者至少。彼衆我寡，良箴安施？且願君子節之而已。曩者旣年荒穀貴，人有醉者相殺，牧伯因此輙有酒禁，嚴令重申，官司捜索收執，榜",
                    "zhushu": "薄行切，擊也。"
                },
                {
                    "paragraph": "徇者相辱，制鞭而死者太半。防之彌峻，犯者至多，至乃穴地為釀，油嚢懷酒。民之好此，可謂篤矣。余以匹夫之賤，託此空言之書，末如之何矣。又臨民者𨿽設其法，而不能自斷斯物，緩已急人，𨿽令不從。弗躬弗親，庶民弗信。以此而教，教安得行？以此而禁，禁安得止哉？沽賣之家，廢業則困，遂修𩛙賂遺，依憑權右，所屬吏不敢問。無力者獨止，而有勢者擅市。張壚專利，乃更倍售，從其酤買，公行靡憚，法輕利重，安能免乎哉？或人難曰：“夫夏桀、殷紂之亡，信陵、漢惠之殘，聲色之過，豈唯酒乎？以其生患於古而斷之於今，所謂以褒姒喪周，而欲人君廢六宫，以阿房之危秦，而使王者結草菴也。蓋聞千鍾百觚，堯舜之飲也。唯酒無量，仲尼之能也。姬旦酒肴不徹，故能制禮作樂。漢髙婆娑巨醉，故能斬蛇鞠旅。于公引滿一斛，而斷獄益明；管輅傾仰三斗，而清辯𦂶粲；楊雲酒不離口，而太玄乃就；子圉醉無所識，而霸功以舉。一瓶之醪傾，而三軍之衆恱，解毒之觴行，而盜馬之屬感。消憂成禮，䇿勲飲至，降神合人，非此莫以也。内速諸父，外將嘉賔，如淮如澠，春秋所貴，由斯言之，安可識乎？”抱朴子答曰：“酒旗之宿，則有之矣。譬猶玄象著明，莫大乎日月，水火之原，於是在焉。然節而宣之，則以養生立功，用之失適，則焚溺而死。豈可恃懸象之在天，而謂水火不殺人哉？冝生之具，莫先於食，食之過多，實結癥瘕，况於酒醴毒之物乎？夫使彼夏桀、殷紂、信陵、漢惠，荒流於亡國之淫聲，沉溺於傾城之亂色，皆由乎酒熏其性，醉成其勢，所以致極情之失，忘修𩛙之術者也。我論其本，子識其末，謂非酒禍，禍其安出？是獨知猛雨之霑衣，而不知雲氣之所作；唯患飛埃之糝目，不覺飊風之所為也。千鍾百觚，不經之言，不然之事，明者不信矣。夫聖人之異自才智，至於形骸，非能兼人，有七尺三丈之長，萬倍之大也。一日之飲，安能至是？仲尼則畏性之變，不敢及亂；周公則終日百拜，肴乾酒澄。上聖戰戰，猶且若斯，況乎庸人，能無悔乎？漢髙應天，承運革命，向𨿽不醉，猶當斬蛇。于公聰達，明於聴斷，小大以情，不失枉直。是以刑不濫加，世無怨民。但其健飲，不即廢事。若論大醉，亦俱無知。决疑之才，何頼於酒？未聞臯繇、甫侯、子産、釋之，醉乃折獄也。管輅年少，希當劇談，故假酒勢，以助膽氣，若過其量，亦必迷錯。及其剌毫𨤲於爻卦，索鬼神之變化，占氣色以決盛衰，聆鳴鳥以知方來，候風雲而尅吉凶，觀碑栢而識禍福，豈復湏酒，然後審之？楊雲通人，才髙思逺，英贍之富，禀之自天，豈藉外物，以助著述？及其數飲，由於偶好，亦或有疾，以宣藥勢耳。子圉師志，蓋已素定，𨿽復不醉，亦於終果。瓶醪恱衆，寓言之喻，誠能賞罰允當，威恩得所，長筭縱横，應機無方，則士思果毅，人樂奮命。其不然也，𨿽流酒淵，何𥙷勝負？繆公飲盜，造次之權，舍法長惡，何足多稱哉？豈如慎之邪？”",
                    "zhushu": ""
                }
            ]
        },
        {
            "name": "疾謬外篇第二十五",
            "paragraphs": [
                {
                    "paragraph": "疾謬外篇第二十五",
                    "zhushu": "",
                    "type": 1
                },
                {
                    "paragraph": "抱朴子曰：世故繼有，禮教漸頺，敬讓莫崇，傲慢成俗。儔𩔗飲㑹，或蹲或踞，暑夏之月，露首袒體。盛務唯在摴蒱彈棋，所論極於聲色之間。舉口不踰𦂶𥜗紈袴之側，游歩不去勢利酒客之門。不聞清談論道之言，專以𨢄辭嘲弄為先。以如此者為髙逺，以不爾者為騃",
                    "zhushu": "五駭切。癡也。"
                },
                {
                    "paragraph": "野。於是馳逐之庸民，偶俗之近人，慕之者猶宵蟲之赴明燭，學之者猶輕毛之應飊",
                    "zhushu": "甫遥切。"
                },
                {
                    "paragraph": "風。嘲戲之談，或上及祖考，或下逮婦女。往者務其不深焉，報者恐其不重焉。倡之者不慮見答之後患，和之者耻於言輕之不塞。周禾之芟，温麥之刈，實由報恨，不能已也。利口者扶强而黨勢，辯給者借鍒以剌瞂。",
                    "zhushu": "鍒，耳由切。瞂，扶發切。"
                },
                {
                    "paragraph": "以不應者為拙劣，以先止者為負敗。如此交惡之辭，焉能黙哉？其有才思者為人也，猶善於依因機㑹，准擬體例，引古喻今，言㣲理舉，雅而可𥬇，中而不傷，不棖人之所諱，不犯人之所惜。若夫拙者之為人也，則枉曲直湊，使人愕然。妍之與媸，其於冝絶，豈唯無益而已哉！乃有使酒之客，及於難侵之性，不能堪之，拂衣拔棘，而手足相及，𨢄言加於所尊，歡心變而成讎，絶交壞身，搆隙致禍，以杯螺相擲者有矣，以隂私相訐",
                    "zhushu": "居謁切。面斥人。"
                },
                {
                    "paragraph": "者有矣。昔陳靈之被矢，管氏之泯族，匪降自天，口實為之。樞機之發，榮辱之主，三緘之戒，豈欺我哉！激雷不能追既往之失辭，班輸不能磨斯言之既玷。",
                    "zhushu": "音㸃。"
                },
                {
                    "paragraph": "𨿽不能三思而吐清談，猶可息謔調以防禍萌也。尊其辭令，敬其威儀，使言無口過，體無倨",
                    "zhushu": "居御切。"
                },
                {
                    "paragraph": "容，可法可觀，可畏可愛，蓋逺辱之良術，全交之要道也。且夫慢人者，不愛其親者也；輕鬭者，不重遺體者也。皆陷不孝，可不詳乎？然而迷謬者無自見之明，觸情者諱逆耳之規，疾羙而無直亮之鍼",
                    "zhushu": "職深切。"
                },
                {
                    "paragraph": "艾，群惑而無指南以自反。謟媚小人，歡𥬇以賛善；面從之徒，拊節以稱功。益使惑者不覺其非，自謂有端晏之㨗，過人之辯，而不悟斯乃招患之旌，召害之符，傳非之驛，傾身之車也。豈徒减其方䇿之令聞，虧其没世之徳音而已哉！蓋𨿽有偕老之慎，不能救一朝之過；𨿽有陶朱之富，不能贖片言之謬。故毫𨤲之失，有千里之差；傷人之語，有劒㦸之痛。積㣲致著，累淺成深。鴻羽所以沈龍舟，群輕所以折勁軸，寸飊所以燔百尋之室，蠧蝎所以仆",
                    "zhushu": "普卜切。"
                },
                {
                    "paragraph": "連抱之木也。古賢何獨跼蹐恂恂之如彼，今人何其憒慢傲放之如此乎？是以髙世之士，望塵而旋迹；輕薄之徒，響赴而影集。謀事無智者之𦔳，居危無切磋之益。良史懸筆，無可書之善；談者含音，無足傳之羙。令聞不著，𨢄聲宣流，没有餘敗，貽譏將來。始無可法，終無可紀。斯亦志士之耻也，安忍為之，過而不改，斯誠委夷路而陷叢棘，舍嘉㫖而咽鈎吻者也。豈所謂以小善為無益而不為，以小惡為無損而不止，以至惡積而不可掩，罪大而不可解者邪？余願世人改其無檢之行，除其驕吝之失，遣其誇矜尚人之疾，絶息嘲弄不典之言，則趙勝之門無去客，黄祖之棓無所用矣。抱朴子曰：或有不治清徳以取敬，而仗氣力以求畏。其入衆也，則亭立不坐，争處端上，作色諧聲，逐人自安，其不得意，恚懟不退。其行出也，則逼狹之地，耻於分塗，振䇿長驅，推人於險，有不即避，更加攄頓。嗚呼，悲哉！此云古之卑而不可踰，推䕃譲路，勞謙下士，無競於物，立若不勝衣，行若不容身者，何其緬然之不肖哉！夫德盛操清，則𨿽深自挹降，而人猶貴之；若履蹈不髙，則𨿽行凌暴，而人猶不敬。假令外服人體，内失人心，所謂見憎惡，非為見尊重也。昔莊生未食，趙王側立；騶衍入壃，燕君擁篲。康成之里，逆虜望拜；林宗之庭，莫不卑肅，非力之所服也。夫以抄盜致財，𨿽巨富不足嘉；凶徳脅人，𨿽見憚不足榮也。然而庸民為之不惡，故聞其言者，猶鴟梟之來鳴也；覩其面者，若鬼魅之見形也。其所至詣，則如妖怪之集也；其在道塗，則甚逢虎之群也。愚夫行之，自矜為豪；小人徵之，以為横階。亂靡有定，寔此之由也。然敢為此者，非必篤頑也。率冠盖之後，勢援之門，素頗力行善事，以竊虚名。名既粗立，本情便放。或假財色以交權豪，或因時運以佻榮位，或以婚姻而連貴戚，或弄毁譽以合威柄。噐盈志溢，態發病出，黨成交廣，道通步髙。清論所不能復制，繩墨所不能復彈，遂成鷹頭之蠅，廟垣之䑕。所未及者，則低眉掃地以奉望之；居其下者，作威作福以控御之。故勝己者則不得聞，聞亦陽不知也；减己者則不敢言，言亦不能禁也。夫災蟲害穀，至降霜則殄矣；佞雄亂群，值嚴時則敗矣。獨善其身者，唯可以不肯事之，不行傚之而已耳。有斧無柯，其如之何哉？抱朴子曰：詩美睢鳩，貴其有别。在禮，男女無行媒，不相見，不雜坐，不通問，不同衣物，不得親授；姊妹出適而反，兄弟不共席而坐；外言不入，内言不出。婦人送迎不出門，行必擁蔽其面；道路男由左，女由右。此聖人重别杜漸之明制也。且夫婦之間，可謂昵矣，而猶男子非疾病不晝居於内，將終不死婦人之手，況於他乎？昔魯女不幽居深處，以致扈犖",
                    "zhushu": "力各切。"
                },
                {
                    "paragraph": "之變；孔妻不宻潜户庭，以起華督之禍；史激無防，有汙種之悔；王孫不嚴，有杜門之辱。而今俗婦女，休其蠶織之業，廢其玄紞之務；不績其麻，市也婆娑；舍中饋之事，修周旋之好；更相從詣，之適親戚；承星舉火，不已于行。多將侍從，暐曄盈路，婢使吏卒，錯雜如市，尋道䙝謔，可憎可惡。或宿于他門，或冐夜而反，遊戲佛寺，觀視漁畋，登髙臨水，出境慶弔，開車褰幃，周章城邑，盃觴路酌，絃歌行奏，轉相髙尚，習非成俗，坐致因縁，無所不肯。誨淫之源，不急之甚，刑于寡妻，家邦乃正。願諸君子，少可禁絶。婦無外事，所以防㣲矣。抱朴子曰：輕薄之人，迹厠髙深，交成財贍，名位粗㑹，便背禮叛教，託云率任，才不逸倫，强為放達，以傲兀無檢者為大度，以惜䕶節操者為澁少。於是臘鼓𡸁，無頼之子，白醉耳𤍠之後，結黨合群，遊不擇𩔗。竒士碩儒，或隔籬而不接，妄行所在，𨿽逺而必至。𢹂手連袂，以遨以集。入他堂室，觀人婦女，指玷脩短，評論羙𨢄，不解此等，何為者哉？或有不通主人，便共突前，嚴𩛙未辦，不復窺聴，犯門折闗，踰垝",
                    "zhushu": "居毁切。"
                },
                {
                    "paragraph": "穿隙，有似抄劫之至也。其或妾媵藏避不及，至捜索隱僻，就而引曳，亦怪事也。夫君子之居室，猶不奄家人之不備，故入門則揚聲，升堂則下視，而唐突他家，將何理乎？然落拓之子，無骨骾而好隨俗者，以通此者為親宻，距此者為不泰，誠為當世不可不爾。於是要呼憒雜，入室視妻，促膝之狹坐，交杯觴於咫尺，絃歌淫冶之音曲，以誂文君之動心。載號載呶，謔戲𨢄䙝，窮鄙極黷，爾乃𥬇亂男女之大節，蹈相䑕之無儀。夫桀傾紂覆，周滅陳亡，咸由無禮，况匹庶乎？蓋信不由中，則屢盟無益；意得神至，則形噐可忘。君子之交也，以道義合，以志契親，故淡而成焉。小人之接也，以勢利結，以狎慢宻，故甘而敗焉。何必房集内讌，爾乃欵誠，著妻妾飲㑹，然後分好昵哉？古人鑒淫敗之曲防，杜傾邪之端漸，可謂至矣。修之者為君子，背之者為罪人。然禁䟽則上宫有穿窬之男，網漏則桑中有奔隨之女。縱而肆之，其猶烈猛火於雲夢，開積水乎萬仞，其可撲以箒篲，遏以撮壤哉！然而俗習行慣，皆曰“此乃京城上國公子王孫貴人所共為也”。余毎折之曰：“夫中州，禮之所自出也，禮豈然乎？蓋衰亂之所興，非治世之舊風也。夫老聃，清虛之至者也，猶不敢見乎所欲，以防心亂。若使柳下惠潔髙行，屢接䙝讌，將不能不使情生於中，而色形于表。况乎情淡者萬未一，而抑情者難多得，如斯之事，何足長乎？窮士𨿽知此風俗不足引進，而名勢並乏，何以整之？毎以為慨。故常獲憎於斯黨，而見謂為野朴之人，不能隨時之冝。余其於信己而己，亦安以我之不可，從人之可乎？可歎非一，率如此也。已矣夫，吾末如之何也。彼之染入邪俗，淪胥以敗者，曷肯納逆耳之讜言，而反其東走之逺迹哉？”抱朴子曰：俗間有戲婦之法，於稠衆之中，親屬之前，問以𨢄言，責以慢對，其為鄙黷，不可忍論。或蹙以楚撻，或繫脚倒懸，酒容酗醟，不知限齊，至使有傷於流血，踒",
                    "zhushu": "烏卧切。"
                },
                {
                    "paragraph": "折支體者，可歎者也。古人感離别而不㓕燭，悲代親而不舉樂。禮論“娶者羞而不賀”。今既不能動蹈舊典，至於徳為郷閭之所敬，言為人士之所信，誠冝正色矯而呵之，何謂同其波流，長此𡚁俗哉？然民間行之日乆，莫覺其非，或清談所不能禁，非峻刑不能止也。遂詘周而疵孔，謂傲放為邈世矣。或因變故，佻竊榮貴，或頼髙援，翻飛㧞萃，於是便驕矜誇驁，氣凌雲物，歩髙視逺，𦕈然自足。顧聸否滯失群之士，𨿽實英異，忽焉若草。或傾枕而延賔，或稱疾以距客，欲令人士立門以成林，車騎填噎於閭巷，呼謂尊貴，不可不爾。夫以勢位言之，則周公勤于吐握；以聞望校之，則仲尼恂恂善誘，咸以勞謙為務，不以驕慢為髙。漢之末世，則異於兹，蓬髪亂𩯭，横挾不帯，或䙝衣以接人，或祼𥘵而箕踞。朋友之集，𩔗味之遊，莫切切進徳，誾誾修業，功過弼違，講道精義。其相見也，不復叙離闊，問安否，賔則入門而呼奴，主則望客而喚狗。其或不爾，不成親至，而棄之不與為黨。及好㑹，則狐蹲牛飲，爭食競割，掣撥淼摺，無復亷耻，以同此者為泰，以不爾者為劣，終日無及義之言，徹夜無箴䂓之益，誣引老莊，貴於率任，大行不顧細禮，至人不拘檢括，嘯傲縱逸，謂之體道。嗚呼，惜乎！豈不哀哉！於是嘲族以叙歡交，極黷以結情欵，以傾倚申脚者為妖妍摽秀，以風格端嚴者為田舍朴騃，以𧈪鎮抗指者為勦令鮮倚，以出言有章者為摺答猝突。凡彼輕薄之徒，𨿽便辟偶俗，廣結伴流，更相推揚，取達速易，然率皆皮膚狡澤，而懷空抱虚，有似蜀人瓠壺之喻，胸中無一𥿄之誦，所識不過酒炙之事，所謂傲狠明徳，即聾從昧，冒干貨財，貪于飲食，左生所載不才之子也。若問以墳索之㣲言，鬼神之情狀，萬物之變化，殊方之竒怪，朝廷宗廟之大禮，郊祀禘祫之儀品，三正四始之原本，隂陽律曆之道度，軍國社稷之典式，古今因革之異同，則怳悸自失，喑嗚俛仰，䝉䝉焉，莫莫焉，𨿽心覺面牆之困，而外䕶其短乏之病，不肯謐己，强張大談曰“雜碎故事”。蓋是窮巷諸生，章句之士，吟詠而向枯簡，匍匐以守黄卷者所冝識，不足以問吾徒也。誠知不學之弊，碩儒之貴，所祖習之非，所輕易之謬，然終於迷而不返者，由乎放誕者無損於進趨故也。若髙人以格言彈而呵之，有不畏大人而長惡不悛者，下其名品，則冝必懼然氷泮而革面，旋而東走之迹矣。",
                    "zhushu": ""
                }
            ]
        },
        {
            "name": "譏惑外篇第二十六",
            "paragraphs": [
                {
                    "paragraph": "譏惑外篇第二十六",
                    "zhushu": "",
                    "type": 1
                },
                {
                    "paragraph": "抱朴子曰：澄濁剖判，庻物化生。羽族或能應對焉，毛宗或有知言焉。于玃識徃，歸終知来。玄禽解隂陽，虵螘逺泉流。蓍龜無以過焉，甘石不能勝焉。夫唯無禮，不厠貴性。厥初邃古，民無階級。上聖悼混然之甚陋，愍巢宂之可鄙，故構棟宇以去鳥獸之群，制禮數以異等威之品。教之盤旋，訓以揖讓。立則罄折，拱則抱鼓。趨歩升降之節，聸視接對之容，至于三千。盖檢溢之隄防，人理之所急也。故儼若冠於曲禮，望貌首於五事。出門有見賔之肅，閑居有敬獨之戒。顔生整儀於宵浴，仲由臨命而結纓。㳟容暫廢，隋慢己及。安上治民，非此莫以。盖人之有禮，猶魚之有水矣。魚之失水，𨿽暫假息，然枯糜可必待也。人之棄禮，𨿽猶靦然，而禍敗之階也。魯秉周禮，暴兵不加；魏式干木，𨦣㓂旋斾。大楚帶甲百萬，而有振槁之脆；強秦殽函襲嶮，而無折桞之固，豈非棄三本而喪根柢之攸召哉？矧乎安可觸情？喪亂日乆，風頺教沮，抑斷之儀廢，簡脫之俗成。近人值正化之𧈪役，庸民遭道綱之絶紊，猶網魚之去水罟，圍獸之出陸羅也。喪亂以来，事物屢變，冠履衣服，䄂袂財制，日月改易，無復一定。乍長乍短，一廣一狹，忽髙忽卑，或粗或細，所𩛙無常，以同為快。其好事者，朝夕放效，所謂京輦貴大眉，逺方皆半額也。余實凡夫，拙於隨俗，其服物變不勝，故不變，無所損者，余未曾易也。𨿽見指𥬇，余亦不理也。豈茍欲違衆哉？誠以為不急耳。上國衆事，所以勝江表者多，然亦有可否者。君子行禮，不求變俗，謂違本邦之他國，不改其桑梓之法也。况於在其父母之郷，亦何為當事棄舊而強更學乎？呉之善書，則有皇象、劉纂、岑伯然、朱季平，皆一代之絶手。如中州有鍾元常、胡孔明、張芝、索靖，各一邦之妙，並用古體，俱足周事。余謂廢已習之法，更勤苦以學中國之書，尚可不湏也。况於乃有轉易其聲音以效北語，既不能便良，似可耻可𥬇，所謂不得邯鄲之歩，而有匍匐之嗤者。此猶其小者耳。乃有遭喪者而學中國哭者，令忽然無復念之情。昔鍾儀、莊舄不忘本聲，古人韙之。孔子云：“喪親者若嬰兒之失母，其號豈常聲之有？”寧令哀有餘而禮不足，哭以洩哀，妍拙何在？而乃治𩛙其音，非痛切之謂也。又聞貴人在大哀，或有疾病服石散，以數食宣藥勢，以飲酒為性命，疾患危篤，不堪風冷，幃帳茵褥，任其所安。於是凡𤨏小人之有財力者，了不復居於喪位，常在别房，髙牀重褥，羙食大飲，或與宻客引滿投空，至於沈醉，曰“此京洛之法也”，不亦惜哉！余之郷里先徳君子，其居重難，或并在衰老，於禮唯應縗麻在身，不成喪致毁者，皆過哀啜粥，口不經甘。時人𨿽不肖者，莫不企及自勉。而今人乃自取如此，何其相去之遼緬乎？又凡人不解，呼謂中國人之居喪者，多皆奢溢，殊不然也。吾聞晋之宣、景、文、武四帝居親喪，皆毁瘠踰制，又不用王氏二十五月之禮，皆行七月服。于時天下之在重哀者，咸以四帝為法。世人何獨不聞此，而虚誣髙人，不亦惑乎？",
                    "zhushu": ""
                }
            ]
        },
        {
            "name": "剌驕外篇第二十七",
            "paragraphs": [
                {
                    "paragraph": "剌驕外篇第二十七",
                    "zhushu": "",
                    "type": 1
                },
                {
                    "paragraph": "抱朴子曰：生乎世貴之門，居乎𤍠烈之勢，率多不與驕期，而驕自来矣。非夫超群之噐，不辯於免盈溢之過也。盖勞謙虛己，則附之者衆；驕慢倨傲，則去之者多。附之者衆則安，去之者多則危之診也。存亡之機，於是乎在。輕而為之，不亦蔽哉？亦有出自卑碎，由㣲而著，徒以翕肩歛迹，偓伊側立，低眉屈膝，奉附權豪，因縁運㑹，超越不次，毛成翼長，蟬蛻泉瓖，便自軒昂，目不歩足，噐滿意得，視人猶芥。或曲宴宻集，管絃嘈囐，後賔填門，不復接引。或於同造之中，偏有所見，復未必全得也。直以求之差勤，以數接其情，苞苴繼到，壺榼不曠者耳。孟軻所謂“愛而不敬，豕畜之也”。而多有行諸，云是自尊重之道。自尊重之道，乃在乎以貴下賤，卑以自牧，非此之謂也。乃衰薄之弊俗，膏肓之廢疾，安共為之，可悲者也。若夫偉人巨噐，量逸韻逺，髙蹈獨徃，蕭然自得，身寄波流之間，神躋九玄之表，道足於内，遺物於外，冠摧履決，藍縷帶索，何肯與俗人競幹佐之便辟，修佞幸之媚容，効上林喋喋之嗇夫，為春蜩夏蠅之聒耳，求之以貌，貴之以妍。俗人徒覩其外形之粗簡，不能察其精神之淵邈，務在皮膚，不料心志。𨿽懐英抱異，絶倫邁世，事動可以悟舉世之術，言發足以解古今之惑，含章括嚢，非法不談；而茅蓬不能動萬鈞之鏗鏘，侏儒不能㸔重仭之弘麗，因而蚩之，謂為凡憒。夫非漢東之人，不能料明珠於泥淪之蜯；非泣血之民，不能識夜光扵重崖之裏。蟭螟屯蚊眉之中，而𥬇彌天之大鵬；寸鮒㳺牛迹之水，不貴横海之巨鱗。故道業不足以相渉，聦明不足以相逮，理自不合，無所多怪。所以疾之而不能黙者，願夫在位君子，無以貎取人，勉朂謙損，以永天秩耳。抱朴子曰：世人聞戴叔鸞、阮嗣宗傲俗自放，見謂大度，而不量其材力非傲生之匹，而慕學之。或亂項科頭，或裸袒蹲夷，或濯脚於稠衆，或溲便於人前，或停客而獨食，或行酒而止所親，此盖左袵之所為，非諸夏之快事也。夫以戴阮之才學，猶以𧿒踔自病，得失財不相補。向使二生敬蹈檢括，恂恂以接物，兢兢以御用，其至到何適但爾哉？况不及之逺者，而遵修其業，其速禍危身，將不移隂，何徒不以清德見待而已乎？昔西施心痛而卧於道側，姿顔妖麗，蘭麝芬馥，見者咸羙其容而念其疾，莫不躊躇焉。於是鄰女慕之，因偽疾伏於路間，形状既𨢄，加之酷臭，行人皆憎其貌而惡其氣，莫不睨面掩鼻，疾趨而過焉。今世人無戴、阮之自然，而効其倨慢，亦是𨢄女闇扵自量之𩔗也。帝者猶執子弟之禮扵三老五更者，率人以敬也。人而無禮，其剌深矣。夫慢人必不敬其親也，盖欲人之敬之，必見自敬焉。不修善事，則為惡人；無事於大，則爲小人。紂為無道，見稱獨夫；仲尼陪臣，謂為素王，則君子不在乎富貴矣。今為犯禮之行，而不喜聞“遄死”之譏，是負豕而憎人説其臭，投泥而諱人言其汙也。昔辛有見被髪而祭者，知戎之將熾。余觀懐、愍之世，俗尚驕䙝，夷虜自遇。其後羌胡猾夏，侵掠上京，及悟斯事，乃先著之妖怪也。今天下向平，中興有徴，何可不共改既徃之失，脩濟濟之羙乎！夫入虎狼之群，後知賁、育之壯勇；處禮廢之俗，乃知雅人之不渝。道化凌遲，流遁遂往，賢士儒者，所宜共惜。法當扣心同慨，矯而正之。若力之不能，末如之何，且當竹栢其行，使嵗寒而無改也。何有便當崩騰，競逐其闒茸之徒，以取容扵若曹邪？去道彌逺，可謂為痛歎者也。其或俄然守正，確爾不移，不蓬轉以随衆，不改雅以入鄭者，人莫能憎而知其善，而期以不同於己者，便共仇讎而不數之。嗟乎，衰弊乃可爾邪？君子聽使以亢亮方楞，無黨扵俗，揚清波以激濁流，執勁矢以厲群枉，不過當不見容與不得富貴耳。天爵茍存扵吾體者，以此獨立不逹，亦何苦何恨乎？而便當伐本瓦合，餔糟握泥，𠟃足適履，毁方入圓，不亦劇乎？夫節士不能使人不憎之，而道不可屈也；不能令人不辱之，而行猶在我也；不能令人不𢷤之，而操不可改也。故分定計決，勸沮不能干；樂天知命，憂懼不能入。困瘁而益堅，窮否而不悔。誠能用心如此者，亦安肯草靡萍浮，以索鑿柄，傚乎禮之所弃者之所為哉？抱朴子曰：聞之漢末諸無徒，自相品藻次第，群驕慢傲，不入道檢者，為都魁雄伯，四通八逹，皆背叛禮教，而從肆邪僻，訕毁真正，中傷非黨，口習𨢄言，身行弊事，凡所云為，使人不忍論也。夫古人所謂通逹者，謂通於道德，逹於仁義耳。豈謂通乎䙝黷而逹於淫邪哉？有似盗跖自謂有聖人之道五者也。此俗之傷破人倫，劇於㓂賊之来，不能經乆，豈所損壊，一服而已。若夫貴門子孫及在位之士，不惜典刑，而皆科頭袒體，踞見賔客，既辱天官，又移染庸民。後生晚出，彼或以涇清之資，或佻𥨸虚名，而躬自為之，則凡夫便謂立身當世，莫此之羙也。夫守禮防者苦且難，而其人多窮賤焉；恣驕放者，樂且易，而為者皆速逹焉。於是俗人莫不委此而就彼矣。世間或有少無清白之操業，長以買官而富貴，或亦其所知足以自𩛙也，其黨與足以相引也。而無行之子便指以為證，曰：“彼縱情恣慾，而不妨其赫奕矣；此敕身履道，而不免於貧賤矣。”而不知榮顯者有幸，而頓淪者不遇，皆不由其行也。然所謂四通八逹者，愛𦔳附已，為之履不及納，帶不暇結，𢹂手升堂，連袂入室，出則接𦡀，請㑹則直致，所惠則得多；屬託則常聽，所欲則必副；言論則見饒，有患則見救。所論薦則蹇驢蒙龍駿之價，所中傷則孝己受商臣之談。故小人之赴也，若決積水於萬仭之髙隄，而放烈火乎雲夢之枯草焉。欲望肅雍濟濟，後生有式，是猶炙氷使燥，積灰令熾矣。",
                    "zhushu": ""
                }
            ]
        },
        {
            "name": "百里外篇第二十八",
            "paragraphs": [
                {
                    "paragraph": "百里外篇第二十八",
                    "zhushu": "",
                    "type": 1
                },
                {
                    "paragraph": "抱朴子曰：三台九列，坐而論道，州牧郡守，操綱舉領。其官益大，其事愈憂，煩劇所鍾，其唯百里。衆役於是乎出，調求之所叢赴。牧守𨿽賢，而令長不堪，則國事不舉，萬機有闕，其損敗豈徒止乎一境而已哉！令長尤宜得才，乃急於臺省之官也。用之不得其人，其故無他也，在乎至公之情不行，而任私之意不違也。或父兄貴重，而子弟以聞望見選；或髙人屬託，而凡品以無能見叙。或是所宿念，或親戚匪他，知其不可而能用也。等亦時有快者，不為盡無所中也，要於不精者率多矣。其能自効立，勉修清約，夙夜在公，以求衆譽，懼風績之不羙，耻知己之謬舉，尠矣。庸猥之徒，噐小志近，冐于貨賄，唯富是圖，肆情恣慾，元止無足。在所司官，知其有足頼主人，舉劾彈糺，終於當解，慮其結怨，反見中傷，不敢犯觸，而恣其貪殘矣。如此，𥠖庻亦安得不困毒而離叛？離叛者衆，則不得不屯聚而為群盗矣。夫百尋之室，焚於分寸之飈；千丈之陂，潰於一蟻之穴。何可不深防乎！何可不改張乎？而秉斤兩者，或舍銓𢖍而任情；掌柯斧者，或曲繩墨於附己。選之者，既不為官擇人，而求之者又不自謂不任。於是蒞政而政荒，牧民而民散。或有穢濁驕奢而困百姓者矣，或有苛虐酷烈而多怨叛者矣，或有闇塞退憒而庻事亂者矣，或有潦倒疏緩而致㢮壊者矣，或有好興不急而疲人力者矣，或有藏飬逋逃而行凌暴者矣，或有不曉法令而受欺弄者矣，或有以音聲酒色而致荒湎者矣，或有圍碁樗蒱而廢政務者矣，或有田獵逰飲而忘庻事者矣，或有不省辭訟而刑獄亂者矣。百姓不堪，起為㓂賊，舋咎發聞，寘于叢棘，虧君上之明，益刑書之煩，而民之荼毒，亦已深矣。夫用非其人，譬猶被木馬以繁纓，何由騁迹於追風？以壤龍當雲雨，安能耀景於天衢哉？若秉國之鈞，出納王命者，審良、樂之顧盻，不令跛蹇厠騏騄；冐昧茍得，闇於自量者，慮中道之顛躓，不以駑薾服鸞𢖍。則何患庶績之不康，何憂四凶之不退？三皇豈足四，五帝豈難六哉？",
                    "zhushu": ""
                }
            ]
        },
        {
            "name": "接䟽外篇第二十九",
            "paragraphs": [
                {
                    "paragraph": "接䟽外篇第二十九",
                    "zhushu": "",
                    "type": 1
                },
                {
                    "paragraph": "抱朴子曰：以英逸而遭大明，桑䕃未移，而金蘭之恊已固矣。以長才而遇深識，則不待歴試，而相知之情已審矣。飄乎猶起鴻之乗勁風，翩乎若騰鱗之躡驚雲也。若以沈抑而可忽乎，則姜公不用於周矣。若以疏賤而可距乎，則毛生不貴乎趙矣。若積素行乃說政，則寗戚不顯於齊矣。若貴宿名而委任，則陳、韓不録於漢矣。明者舉大畧細，不忮不求，故能取威定功，成天平地。豈肯稱薪而㸑，數粒乃炊，并瑕弃璧，披毛索黶哉？",
                    "zhushu": ""
                }
            ]
        },
        {
            "name": "鈞世外篇第三十",
            "paragraphs": [
                {
                    "paragraph": "鈞世外篇第三十",
                    "zhushu": "",
                    "type": 1
                },
                {
                    "paragraph": "或曰：“古之著書者，才大思深，故其文隠而難曉；今人意淺力近，故露而易見。以此易見，比彼難曉，猶溝澮之方江、河，螘垤之並嵩、岱矣。故水不發崑山，則不能揚洪流以東漸；書不出英俊，則不能備致逺之弘韻焉。”抱朴子答曰：“夫論管宂者，不可問以九陔之無外；習拘閡者，不可督以㧞萃之獨見。盖徃古之士，匪鬼匪神，其形噐𨿽冶鑠於疇曩，然其精神布在乎方䇿，情見乎辭，指歸可得。且古書之多隠，未必昔人故欲難曉。或世異語變，或方言不同，經荒歴亂，埋藏積乆，簡編朽絶，亡失者多，或雜續殘缺，或脫去章句，是以難知，似若至深耳。且夫尚書者，政事之集也，然未若近代之優文、詔䇿、軍書、奏議之清富贍麗也。毛詩者，華彩之辭也，然不及上林、羽獵、二京、三都之汪濊愽富也。然則古之子書，能勝今之作者，何也？然守株之徒，嘍嘍所翫，有耳無目，何肯謂爾！其於古人所作為神，今世所著為淺，貴逺賤近，有自来矣。故新劒以詐刻加價，弊方以偽題見寳也。是以古書𨿽質樸，而俗儒謂之堕於天也；今文𨿽金玉，而常人同之於瓦礫也。然古書者𨿽多，未必盡羙，要當以為學者之山淵，使屬筆者得采伐漁獵其中。然而譬如東甌之木，長洲之林，梓豫𨿽多，而未可謂之為大厦之壯觀，華屋之弘麗也；雲夢之澤，孟諸之藪，魚肉之𨿽饒，而未可謂之為煎熬　之盛膳，渝狄之嘉味也。今詩與古詩俱有義理，而盈於差羙，方之於士，並有徳行，而一人偏長藝文，不可謂一例也；比之於女，俱體國色，而一人獨閑百伎，不可混為無異也。若夫俱論宫室，而奚斯路寢之頌，何如王生之賦靈光乎？同說遊獵，而叔畋盧鈴之詩，何如相如之言上林乎？並羙祭祀，而清廟雲漢之辭，何如郭氏南郊之艶乎？等稱征伐，而出軍六月之作，何如陳琳武軍之壯乎？則舉條可以覺焉。近者夏侯湛、潘安仁並作𥙷亡詩，白華、由庚、南陔、華黍之屬，諸碩儒髙才之賞文者，咸以古詩三百，未有足以偶二賢之所作也。且夫古者事事醇素，今則莫不彫𩛙，時移世改，理自然也。至於𦋺錦麗而且堅，未可謂之减於蓑衣；輜軿妍而又牢，未可謂之不及椎車也。書猶言也，若入談語，故為知有胡越之接，終不相解。以此教戒，人豈知之哉？若言以易曉為辨，則書何故以難知為好哉？若舟車之代歩渉，文墨之改結䋲，諸後作而善於前事，其功業相次千萬者，不可復縷舉也。世人皆知之快於曩矣，何以獨文章不及古邪？”",
                    "zhushu": ""
                }
            ]
        },
        {
            "name": "省煩外篇第三十一",
            "paragraphs": [
                {
                    "paragraph": "省煩外篇第三十一",
                    "zhushu": "",
                    "type": 1
                },
                {
                    "paragraph": "抱朴子曰：安上治民，莫善於禮，彌綸人理，誠為曲備。然冠婚飲射，何煩碎之甚邪？人倫𨿽以有禮為貴，但當令足以叙等威而表情敬，何在乎升降揖讓之繁重，拜起俯伏之無已邪？徃者天下乂安，四方無事，好古官長，時或修之，至乃講試累月，督以楚撻，晝夜修習，廢寢與食，經時學之，一日試之，執卷從事，案文舉勲，黜謫之罰，又在其間，猶有過誤，不得其意，而欲以為以此為生民之常事，至難行也。此墨子所謂“累世不能盡其學，當年不能䆒其事”者也。古人詢于蒭蕘，慱採童謡，狂夫之言，猶在擇焉。至於墨子之論，不能非也。但其張刑網，開塗徑，浹人事，備王道，不能曲述耳。至於譏葬厚，剌禮煩，未可棄也。自建安之後，魏之武、文，送終之制，務在儉薄，此則墨子之道，有可行矣。余以為喪亂既平，朝野無為，王者所制，自君作古。可命精學洽聞之士，才任損益，免於拘愚者，使删定三禮，割棄不要，次其源流，總合其事，𩔗集以相從。其煩重逰說，辭異而義同者，存之不可常行，除之無所傷損，卒可斷約而舉之，勿令沈隠，復有凝滯。其吉凶噐用之物，爼豆觚觶之屬，衣冠車服之制，旗章采色之羙，官室尊卑之品，朝饗賔主之儀，祭奠𣩵葬之變，郊祀禘祫之法，社稷山川之禮，皆可减省，務令約儉。夫約則易從，儉則用少；易從則不煩，用少則費薄。不煩則涖事者無過矣，費薄則調求者不苛矣。拜伏揖譲之節，升降盤旋之容，使足叙事，無令小碎。條牒各别，令易案用。今五禮混撓，雜𩛙紛錯，枝分葉散，重出牙見，更相貫渉。舊儒尋案，猶多所滯，駮難漸廣，異同無已。殊理兼說，𡻕增月長，自非至精，莫不惑悶。躊躇岐路之衢，愁勞群疑之藪，煎神瀝思，考校叛例。嘗有窮年，竟不豁了，治之勤苦，决嫌無地，呻吟尋析，憔悴决角，修之華首不立，妨費日月，廢棄他業，愁困後生，真未央矣。長致章句，多於本書。今若破合雜俗，次比種稷，刪削不急，抗其綱，較其令，炳若日月之著明，灼若五色之有定，息學者萬倍之役，弭諸儒争訟之煩，將来逹者觀之，當羙於今之視周矣。此亦改燒石去血食之比，無所憚難，而恨恨於惜懷推車，遲於去巢居也。然守常之徒，而卒聞此義，必将愕然創見，謂之狂生矣。夫三王不相㳂樂，五帝不相襲禮，而其移風易俗，安上治民，一也。或革或因，損益懷善，何必當乗船以登山，䇿馬以渉川，被甲以升廟堂，重裘以當隆暑乎？若謂古事終不可變，則棺椁不當代薪埋，衣裳不冝改裸𥘵矣。",
                    "zhushu": ""
                }
            ]
        },
        {
            "name": "尚博外篇第三十二",
            "paragraphs": [
                {
                    "paragraph": "尚博外篇第三十二",
                    "zhushu": "",
                    "type": 1
                },
                {
                    "paragraph": "抱朴子曰：“正經為道義之淵海，子書為增深之川流。仰而比之，則景星之佐三辰也；俯而方之，則林薄之禆嵩嶽也。𨿽津塗殊闢，而進徳同歸；𨿽離於舉趾，而合於興化。故通人緫原本以括流末，操綱領而得一致焉。古人歎息於才難，故謂百世為隨踵。不以璞非崑山，而棄耀夜之寳；不以書不出聖，而廢助教之言。是以閭陌之拙詩，軍旅之鞫誓，或詞鄙喻陋，簡不盈十，猶見撰録，亞次曲誥。百家之言，與善一揆。譬操水者，噐𨿽異而救火同焉；猶針灸者，術𨿽殊而攻疾均焉。漢、魏以来，群言彌繁。𨿽義深於玄淵，辭贍於波濤，施之可以臻徴祥於天上，發嘉瑞於后土，召環雉於大荒之外，安圎堵於函夏之内，近弭禍亂之階，逺𡸁長世之祉。然時無聖人目其品藻，故不得騁驊、騄之迹於千里之𡍼，編近世之道於三墳之末也。拘繋之徒，桎梏淺隘之中，挈瓶訓詁之間，輕竒賤異，謂為不急。或云小道不足觀，或云廣愽亂人思。而不識合錙銖可以齊重於山陵，聚百十可以致數於億兆，群色㑹而衮藻麗，衆音雜而韶、濩和也。或貴愛詩賦淺近之細文，忽薄深羙富博之子書，以磋切之至言為騃拙，以虗華之小辯為妍巧，真偽顛倒，玉石混淆，同廣樂於桑間，鈞龍章於卉服，悠悠皆然，可歎可慨者也。”或曰：“著述𨿽繁，適可以騁辭耀藻，無𥙷救於得失，未若德行不言之訓。故顔、閔為上，而㳺、夏乃次。四科之格，學本而行末。然則綴文固為餘事，而吾子不褒崇其源，而獨貴其流，可乎？”抱朴子答曰：“德行為有事，優劣易見；文章㣲妙，其體難識。夫易見者，粗也；難識者，精也。夫唯粗也，故銓𢖍有定焉；夫唯精也，故品藻難一焉。吾故捨易見之粗，而論難識之精，不亦可乎？”或曰：“德行者，本也；文章者，末也。故四科之序，文不居上。然則著𥿄者，糟粕之餘事；可傳者，祭畢之芻狗。卑髙之格，是可譏矣。文之體略，可得聞乎？”抱朴子答曰：“筌可以棄，而魚未獲，則不得無筌；文可以廢，而道未行，則不得無文。若夫翰迹韻略之宏促，屬辭比事之疏宻，源流至到之脩短，藴藉汲引之深淺，其懸絶也，𨿽天外毫内，不足以喻其遼邈；其相傾也，𨿽三光熠耀，不足以方其巨細。龍淵鉛鋌，未足譬其𨦣鈍；鴻羽積金，未足比其輕重。清濁参差，所禀有主，朗昩不同科，強弱各殊氣。而俗士唯見能染毫畫𥿄者，便槩之一例。斯伯牙所以永思鍾子，郢人所以格斤不運也。盖刻削者比肩，而班、狄擅絶手之稱；援琴者至衆，而䕫、襄專知音之難。廐馬千駟，而騏驥有邈群之價；羙人萬計，而威施有超世之容。盖有逺過衆者也。且文章之與德行，猶十尺之與一丈，謂之餘事，未之前聞。夫上天之所以𡸁象，唐、虞之所以為稱，大人虎炳，君子豹蔚，昌、旦定聖諡於一字，仲尼從周之郁，莫非文也。八卦生鷹隼之所被，六甲出靈龜之所負，文之所在，𨿽賤猶貴，犬羊之鞟，未得比焉。且夫本不必皆珍，末不必悉薄，譬若錦繡之因素地，珠玉之居蜯石，雲雨生於膚寸，江河始於咫尺。爾則文章𨿽為徳行之弟，未可呼為餘事也。”或曰：“今世所為，多不及古，文章著述，又亦如之。豈氣運衰殺，自然之理乎？”抱朴子答曰：“百家之言，𨿽有歩起，皆出碩儒之思，成才士之手，方之古人，不必悉减也。或有汪濊玄曠，合契作者，内闢不測之深源，外播不匱之逺流，其所祖宗也髙，其所紬繹也妙，變化不繫滯於規矩之方圓，旁通不凝閡於一塗之逼促。是以偏嗜酸鹹者，莫能識其味；用思有限者，不能得其神也。夫應龍徐舉，顧盻凌雲，汗血緩歩，呼吸千里，而螻螘怪其無階而髙致，駑蹇患其過己之不漸也。若夫馳驟於詩論之中，周旋於傳記之間，而以常情覽巨異，以褊量測無涯，以至粗求至精，以甚淺揣甚深，𨿽始自髫齓，訖于振素，猶不得也。夫賞其快者，必譽之以好，而不得曉者，必毁之以惡，自然之理也。於是以其所不解者為虗誕，慺",
                    "zhushu": "力侯切，敬也。"
                },
                {
                    "paragraph": "誠以為爾，未必違情以傷物也。又世俗率神貴古昔，而黷賤同時，𨿽有追風之駿，猶謂之不及造父之所御也；𨿽有連城之珍，猶謂之不及楚人之所泣也；𨿽有擬斷之劒，猶謂之不及歐冶之所鑄也；𨿽有起死之藥，猶謂之不及和、鵲之所合也；𨿽有超群之人，猶謂之不及竹帛之所載也；𨿽有益世之書，猶謂之不及前代之遺文也。是以仲尼不見重於當時，大玄見𧈪薄於比肩也。俗士多云：‘今山不及古山之髙，今海不及古海之廣，今日不及古日之𤍠，今月不及古月之朗。’何肯許今之才士，不减古之枯骨？重所聞，輕所見，非一世之所患矣。昔之破琴剿絃者，諒有以而然乎？”",
                    "zhushu": ""
                }
            ]
        },
        {
            "name": "漢過外篇第三十三",
            "paragraphs": [
                {
                    "paragraph": "漢過外篇第三十三",
                    "zhushu": "",
                    "type": 1
                },
                {
                    "paragraph": "抱朴子曰：歴覽前載，逮乎近代，道㣲俗弊，莫劇漢末也。當塗端右，閹官之徒，操弄神噐，秉國之鈞，廢正興邪，殘仁害義，蹲踏背憎，即聾從昧，同惡成群，汲引姦黨，吞財多藏，不知紀極，而不能散錙銖之薄施，振清㢘之窮儉焉。進官，則非多財者不達也；獄訟，則非厚貨者不直也。官髙勢重，力足㧞才，而不能發毫𨤲之片言，進益時之翹俊也。其所用也，不越於妻妾之戚屬；其惠澤也，不出乎近習之庸𤨏。莫戒臧文𥨸位之譏，靡追解狐㤀𥝠之義。分禄以擬王林，致士以由方囬。故列子比屋，而門無鄭陽之恤；髙概成群，而不遭暴生之薦。抑挫獨立，推進附己。此樊姫所以掩口，馮唐所以永慨也。干時率皆素飡偷容，掩德蔽賢，忌有功而危之，疾清白而排之，諱忠讜而陷之，惡特立而𢷤之。柔媚者受崇𩛙之祐，方稜者蒙訕棄之患。飬豺狼而殱驎虞，殖枳棘而剪椒桂。於是傲兀不檢，丸轉萍流者，謂之“弘偉大量”；苛碎峭嶮，懐螫挾毒者，謂之“公方正直”；令色警惠，有貎無心者，謂之“機神朗徹”；利口小辯，希指巧言者，謂之“標領清妍”；猝突萍鷽，驕矜輕侻者，謂之“巍峩瑰桀”；嗜酒好色，闒茸無疑者，謂之“率任不矯”；求取不廉，好奪無足者，謂之“淹矌逹節”；蓬髪䙝服，逰集非𩔗者，謂之“通羙汎愛”；反經詭聖，順非而博者，謂之“莊老之客”；嘲弄嗤領，凌尚侮慢者，謂之“蕭豁雅韻”；毁方投圓，面從響應者，謂之“絶倫之秀”；憑倚權豪，推貨履徑者，謂之“知變之竒”；嬾㸔文書，望空下名者，謂之“業大志髙”；仰賴強親，位過其才者，謂之“四豪之匹”；輸貨勢門，以市名爵者，謂之“輕財貴義”；結黨合譽，行與口違者，謂之“以文㑹友”；左道邪術，假託鬼怪者，謂之“通靈神人”；卜占小數，誑𩛙禍福者，謂之“知來之妙”。𨃞馬弄矟，",
                    "zhushu": "山角切。"
                },
                {
                    "paragraph": "一夫之勇者，謂之“上將之元”。合離道聽，偶俗而言者，謂之“英才碩儒”。若夫體亮行髙，神清量逺，不謟笑以取恱，不曲言以負心，含霜履雪，義不茍合，據道推方，嶷然不群，風𨿽疾而枝不撓，身𨿽困而操不改。進則切辭正論，攻過箴闕，退則端誠杜私，知無不為者，謂之闇騃従苦。夙興夜寐，退食自公，憂勞損益，畢力為政者，謂之小噐俗吏。於是明哲色斯而幽遁，髙俊括囊而佯愚，疏賤者奮飛以擇木，縶制者曲從而朝隠。知者不肯吐其秘筭，勇者不為致其果毅。忠謇離退，姦凶得志。邪流溢而不可遏也，偽塗闢而不可杜也，以臻乎凌上替下，盗賊多有。䆠者奪人主之威，三九死庸豎之手。忠賢望士，謂之“黨人”，囚捕誅鋤，天下嗟嗷，無罪無辜，閉門遇禍。㣲煙起於蕭牆，而飈焚徧於宇宙；淺隙發於膚寸，而波濤漂乎四極。金城屠於庶㓂，湯池杭於一葦。勁鋭望塵而氷泮，征人倒戈而奔北。飛鋒荐於扆闥，左衽掠於禁省。禾黍生於廟堂，榛莠秀乎玉階。雲觀變為狐兎之薮，象魏化為虎豹之蹊。東序烟燼於委灰，生民蟭淪於淵火。凶家害國，得罪竹帛。良史無褒言，金石無徳音。夫何哉？失人故也。",
                    "zhushu": ""
                }
            ]
        },
        {
            "name": "呉失外篇第三十四",
            "paragraphs": [
                {
                    "paragraph": "呉失外篇第三十四",
                    "zhushu": "",
                    "type": 1
                },
                {
                    "paragraph": "抱朴子曰：“呉之杪季，殊代同疾。知前失之於彼，不能改絃於此；鑒亂亡之未逺，而躡傾車之前軌；覩枳首之争苺，而忘同身之禍；𥬇蟣虱之宴安，不覺事異而患等；見競濟之舟沈，而不知殊塗而溺均也。余生於晉，世所不見，余師鄭君，具所親悉，毎誨之云：‘呉之挽世，尤劇之病。賢者不用，滓穢充序；紀綱弛紊，吞舟多漏。貢舉以厚貨者在前，官人以黨强者為右。匪富匪勢，窮年無冀。徳清行髙者，懐英逸而抑淪；有財有力者，躡雲物以官躋。主昏於上，臣欺於下；不黨不得，不競不進。背公之俗彌劇，正直之道遂壊。於是斥鷃因驚風以凌霄，朽舟託迅波而電邁，鴛鳯卷六翮於叢棘，鷁首滯潢汙而不擢矣。秉維之佐，牧民之吏，非母后之親，則阿諂之人也。進無補過拾遺之忠，退無聴訟之幹；虚談則口吐氷霜，行己則濁於泥潦。莫媿尸禄之剌，莫畏致戎之禍。以毁譽為蠶織，以威福代稼穡。車服則光可以鑒，豐屋則群烏爰止。叱咤疾於雷霆，禍福速於鬼神，勢利傾於邦君，儲積富乎公室。出𩛙翟黄之衛從，入遊玉根之藻棁。僮僕成軍，閉門為市，牛羊掩原隰，田池布千里。有魚滄濯裘之儉，以𥨸趙宣平仲之名；内崇陶侃文信之訾，實有安昌董鄧之汙。𨿽造賔不沐嘉㫖之俟，飢士不蒙升合之救，而金玉滿堂，伎妾溢房，啇販千艘，腐穀萬庾，園囿擬上林，館第僣太極，粱肉餘於犬馬，積珍䧟於帑藏。其接士也，葭莩之薄，其自奉也，有盡理之厚。或有不開律令之篇卷，而𥨸大理之位；不識謹案之所置，而處機要之職；不知五經之名目，而饗儒官之禄；不閑尺𥿄之寒暑，而坐著作之地。筆不狂簡，而受駮議之榮；低眉𡸁翼，而充奏劾之選。不辨人物之精粗而委以品藻之政，不知三才之軍勢而軒昂節盖之下，屢為奔北之辱將而不失前鋒之顯號，不别菽麥之同異而沗叨顧問之近任。夫魚質龍文，似是而非，遭水而喜，見獺即悲，𨿽臨之以斧龯　之威，誘之以傾城之寳，猶不能奮鉛鋒於犀兕，騁駑蹇以追風。非不忌重誅也，非不恱羙賞也，體不可力，無自柰何，而欲與之輯熈百揆，弘濟大務，猶託萬鈞扵尺舟之上，求千鍾於升合之中，紲芻狗而責盧鵲之效，𦃪鷄鶩而崇鷹揚之功，其不可用亦較然矣。呉主不此之思，不加夕愓，佞謟凡庸，委以重任，危機急於彍弩，亡徴著扵日月，而自謂安於峙嶽，唐虞可仰也。目力疲於𦂶粲而不以覽庶事之得失，耳聦盡於淫音而不以證獻言之邪正，榖帛靡於不急而不以賑戰士之凍餒，心神恱於愛媚而不以念存亡之弘理。盖輕乎崇替之源，而忽乎宗廟之重者也。’鄭君又稱其師左先生隠居天柱山，不營禄利，不友諸侯。然心願太平，𥨸憂桑梓，乃慨然永歎於蓬屋之下，告其門生曰：‘漢必寢耀，黄精載起。纉樞紐於太㣲，廻紫盖於鶉首。聮天理物，光宅東夏。惠風被於區外，玄澤洽乎宇内。重譯接武，貢楛",
                    "zhushu": "侯古切。"
                },
                {
                    "paragraph": "盈庭。蕩蕩巍巍，格于上下。承平字文，因循甚易。而五絃謐響，南風不詠。上不獲㳟已之逸，下不聞康哉之歌。飛龍翔而不集，淵虬蟠而不躍。驎虞翳於㝠昧，朱華牙而未秀。隂陽相沴，寒燠繆節。七政告凶，陵谷易所。殷雷鞫磕於龍潜之月，凝霜肅殺乎朱明之運。玉燭不照，沈醴不涌。郊場多壘，嘉生不遂。其豈他哉？誠由四凶不去，元凱不舉，用者不賢，賢者不用也。然髙槪逺量，被褐懐玉。守靜㓗志，無欲於物。藏噐淵洿，得意遺世。非禮不動，非時不見，困而無悶，窮而不悔，樂天任命，混一榮辱，進無恱色，退無戚容者，固有伏死乎甕牗，安肯衒沽以進趨，掲其不貲之寳，以競燕石之售哉？孔墨之道，昔曾不行，孟軻、楊雄，亦居困否。有徳無時，有自来耳。世無離朱，皂白混焉；時乏管青，騏蹇糅焉。磧礫積於金匱，瑾瑶委乎溝洫，匠石緬而遐淪，梓豫忽而莫識。已矣悲夫！我生不辰，弗先弗後，將見呉土之化為晉域，南民之變成北𨽾也。’言猶在耳，而孫氏輿櫬。”抱朴子聞之曰：“二君之言，可為来戒。故録于篇，欲後代知有呉失國，匪降自天也。若茍諱國惡，纎介不貶，則董狐無貴於直筆，賈誼將受譏於過秦乎？”",
                    "zhushu": ""
                }
            ]
        },
        {
            "name": "守塉外篇第三十五",
            "paragraphs": [
                {
                    "paragraph": "守塉外篇第三十五",
                    "zhushu": "",
                    "type": 1
                },
                {
                    "paragraph": "抱朴子曰：余友人有潜居先生者，慕寢丘之莫爭，簡塉土以葺宇；𨦣精藝文，意忽學稼，屡失有年，飢色在顔。或人難曰：“夫知禮在於廪實，施慱由乎貨豐。髙出於有餘，儉生乎不足。故‘十千’羙於詩人，食貨首乎八政。躬稼基克配之業，耦耕有不改之樂。竒士之居也，進則侣鴻鸞以振翮，退則參陶、白之理治；仕必覇王，居必千金。是以昔人必科膏壤以分利，勤四體以稼穡；播原菽之與與，茂嘉蔬之翼翼；收麰秬之千倉，積我庾之惟億；出連騎以游畋，入候服而玉食。而先生之宅此也，亢陽則出谷颺塵，重隂則㴞天凌丘；陸無含秀之苖，水無吐穗之株；稗糲曠扵圌廪，薪㸑廢於庖厨；怡爾執待免之志，淡然無去就之謨。吾恐首陽之事必見於今；丹山之困可立，而湏人為子寒心，子何晏然而弗憂也？夫覩機而不作，不可以言明；安土而不移，衆庻之常事。豈翫鮑者忘蘭，而大迷者易性乎？何先生未寤之乆也？鄙人惑焉，不識所謂。夫衮冕非禦𨦟鏑之服，典誥非救飢寒之具也。胡不眎沃衍於四郊，躬田畯之良業，捨六藝之迂闊，收萬箱以賑乏乎？”潜居先生曰：“夫聵者不可督之以分雅鄭，瞽者不可責之以别丹漆，井鼃不可語以滄海，庸俗不可說以經術。吾子茍知老農之小功，未喻面牆之巨拙，何異拾瑣沙而捐隋和，向炯燭而背白日也。夫好尚不可以一概杚，趨舍不可以彼我易也。夫欲隮閬風、陟嵩華者，必不留行於丘垤，意在乎㳺南溟、汎滄海者，豈睱逍遥於潢洿？是以注清聽於九韶者，巴人之聲不能恱其耳；烹大牢、饗方丈者，荼蓼之味不能甘其口。鵾鵬戾赤霄以髙翔，鶺鴒傲蓬林以鼓翼，洿隆殊途，亦飛之極。晦朔甚促，朝菌不識，蜉蝣忽忽於寸隂，野馬六月而後息，鯈鮒汎濫以暴鱗，靈虬勿用乎不測，行業乖舛，意何可得？余𨿽藜飡之不充，而足於𪔂食矣。故列子不以其乏而貪鄭陽之禄，曾參不以其貧而易晉楚之富。夫收㣲言扵將墜者，周孔之遐武也；情孳孳於為利者，孟叟之罪人也。造逺者莫䏻兼通扵岐路，有為者莫䏻並舉於耕學，體瘁而神豫，亦何間於居約？且又處塉則勞，勞則不學清而清至矣；居沃則逸，逸則不學奢而奢来矣。清者，福之所集也；奢者，禍之所赴也。福集，則𨿽㣲可著，𨿽衰可興焉；禍赴，則𨿽強可弱，𨿽存可亡焉。此不期而必㑹，不招而自来者也。故君子欲正其末，必端其本；欲輟其流，則遏其源。故道德之功建，而奓靡之門閉矣。姜望至德，而佃不復種；重華大聖，而漁不償網。然後玉璜表營丘之祚，大功有二十之髙，何必譏之以惰嬾，而察才以相士乎？夫二人分財，取少為㢘。余今讓天下之豐沃，處兹邦之𥚹埆，舍安昌之膏腴，取北郭之無欲，誠萬物之可細，亦何徃而不足哉？北辰以不改為衆星之尊，五嶽以不遷為群望之宗，蟋蟀屡移而不貴，禽魚饜深則逢患。方將墾九典之蕪薉，播六德之嘉糓，厥田邈扵上土之科，其收盈乎天地之間，何必耕也為務哉？昔被衣以弃財止盗，庾氏以推璧厲貪，疏廣散金以除子孫之禍，叔敖取塉以弭可欲之憂。牛缺以載珍致㓂，陶谷以多藏召殃。得失較然，可無鑒乎？”於是問者抑然良乆，口張而不䏻嗑，首俛而不䏻仰，慨而嗟乎！始悟立不朽之言者，不以産業汨和；追下帷之績者，不以窺園㳙目。子以𦤀鶵之甘呼鴛鳳，擗蟹之計要猛虎，豈不陋乎？鄙哉，子之不夙知也。",
                    "zhushu": ""
                }
            ]
        },
        {
            "name": "安貧外篇第三十六",
            "paragraphs": [
                {
                    "paragraph": "安貧外篇第三十六",
                    "zhushu": "",
                    "type": 1
                },
                {
                    "paragraph": "抱朴子曰：昔漢火寢耀，龍戰虎爭，九有幅裂，三家𪔂據。有樂天先生者，避地蓬轉，播流岷、益，始處昵於文休，未見知於孔明，而言髙行方，獨立不群，時人憚焉，莫之或與。時二公之力，不䏻違衆，遂令斯生沈抑𢖍蓽，齒漸桑榆，而韋布不改。而時主思賢，不聞不知，當途之士，莫舉莫貢。潜側武之陋巷，竄䋲樞之蓬屋，進廢經世之務，退忘治生之事，藜飡屢空，朝不謀夕。於是偶俗公子，造而詰之曰：“蓋聞有伊、吕之才者，不乆滯於窮賤；懐猗頓之術者，不長處於飢寒。逹者貴其知變，智士驗乎不匱。故范生出則㓕呉覇越，為命世之佐；入則貨殖營生，累萬金之貲。夫貧在六極，富在五福，詩羙‘哿矣’，易貴‘聚人’。𡸁餌香則鱣鮪来，懸賞厚則果毅奮。長卿所以解犢鼻而擁朱旄，曲逆所以下席扉而享茅土，不韋所以食十萬之邑，絳候所以㧞囹圄之困也。故下郷儉而獲悔咎之辱，漂嫗豐而蒙千金之報。先生無少伯之竒略，專𨦣思乎六經，忽絶粻",
                    "zhushu": "歩良切。"
                },
                {
                    "paragraph": "之實禍，慕不朽之虗名；恥詭遇以干禄，羞衒沽以要榮；冀西伯之方畋，俟黄河之將清；甘列子之菜色，邈全神而遺形。何異圖畫騏驥，以代徒行之勞，遥指海水，以解口焦之渇。張魚網扵峻極之巔，施釣緍於脩木之末，𨿽自以為得所，猶未免乎迂闊也。事無身後之功，物無違時之盛。今海内𤓰分，英雄力競，象龔滔天，猾夏放命。駑蹇星馳以兼路，豺狼𡚒口而交爭，當𡍼投袂以訟屈，素士䝉塵以履徑。純儒釋皇道而治五霸之術，碩生弃四科而恤月旦之評。筐篚實者，進於草萊；乏資地者，退於朝廷。握黄白者，排金門而陟玉堂；誦方䇿者，結世讎而委泥濘。贄幣濃者，瓦石成珪璋；請託薄者，龍駿弃林坰。黨援多者，偕驚飈以凌雲；交結狹者，侣跛鼈以沈泳。夫丸泥已不䏻遏彭蠡之沸騰，獨賢亦焉䏻反流遁之失正。今先生入無儋石之儲，出無束脩之調，徒含章如龍鳯，被文如虎豹，吐之如波濤，陳之如錦繡，而凍餓於環堵，何計䟽之可弔？奚不汎輕舟以託迅，御飛帆以逺之，交瑰貨於朔南，收金碧扵九疑，廸崔烈之遐武，縻好爵於清時。徒疲勞於述作，豈蟬蛻之有期也？獨苦身以為名，乃黄老之所嗤也。”樂天先生答曰：“六藝備研，‘八索’必該，斯則富矣。振翰摛藻，德音無窮，斯則貴矣。求仁仁至，舍旃焉如？夫棲重淵以頥靈，外萬物而自得，遺紛埃於險塗，澄精神於玄黙。不窺牖以遐覽，判㣲言而靡惑。𨿽復設之以台𪔂，猶確爾而弗革也。曷肯憂貧而與賈竪爭利，戚窮而與凡瑣競逹哉？吾子茍知商販可以崇寳，耕也可以免飢，不識逐麋者不顧兎，道逺者其到遲也。且夫尚父之鼓刀，素首乃吐竒也；萬鈞之為重，衝飈不䏻移；簫韶未九成，靈鳥不紆儀也。是以俟扶揺而登蒼霄者，不充詘扵蓬蒿之杪；騁蘭筋以陟六萬者，不爭塗乎蹇驢之群。大孝必畏辱親之險，故子春戰悸於下堂；上智不貴難得之財，故唐虞捐金而抵璧，明哲消禍於未来。知士聞利則慮害，而吾子訊僕以汎舟，孳孳於潤屋，勸隋珠之彈雀，探虎口以奪肉，輕遺體於不測，觸重險以逺至，忘髪膚之明戒，尋乾沒扵難冀。若乃焚輪傾巖，木㧞石飛，陽候山峙，洪濤㠑巍，輕艘塵漂，力與心違，徒嗟泣而罔逮，乃悟逹者之見㣲也。昔囬、憲以清苦稱髙，陳平以無金免危，廣漢以好利䘮身，牛缺以載寳灰糜，匹夫枉死於懐璧，豐狐召災以羙皮。今吾子督余以誨盗之業，敦余以召賊之䇿，進酖酒以獻酬，非養夀之忠益。夫士以三墳為金玉，五典為琴筝，講肆為鍾皷，百家為笙簧。使味道者以辭飽，酣徳者以義醒，超流俗以髙蹈，軼億代而揚聲。方長驅以獨徃，何貨賄之穢情？夫藏多者亡厚，好謙者忌盈，含夜光者速剖，循覆車者必傾，過載者沈其舟，慾勝者殺其生。盖下士所用心，上德所未營也。”於是問者茫然自失，請備門生之末編，永寳長生之良方焉。",
                    "zhushu": ""
                }
            ]
        },
        {
            "name": "仁明外篇第三十七",
            "paragraphs": [
                {
                    "paragraph": "仁明外篇第三十七",
                    "zhushu": "",
                    "type": 1
                },
                {
                    "paragraph": "抱朴子曰：“門人共論仁明之先後，各據所見，乃以諮余。余告之曰：‘三光𡸁象者，乾也；厚載無窮者，坤也。乾有明而兼仁，坤有仁而無明，卑髙之數，不以邈乎？夫唯聖人，與天合德。故唐堯以欽明冠典，仲尼以明義首篇。明明在上，元首之尊稱也；明哲保身，大雅之絶蹤也。蜎飛蝡動，亦能有仁，故其意愛弘於長育，哀傷著於啁噍。",
                    "zhushu": "上竹交切，下子𥬇切，嚼也。"
                },
                {
                    "paragraph": "然赴阬穽而無猜，入罻羅而不覺，有仁無明，故並趨禍。而攸失熾，潜景以易咀生，結棟宇以免巢穴，選禾稼以代毒烈，制衣裳以改祼𩛙，役舟楫以濟不通，服牛馬以息負歩，序等威以鎮禍亂，造噐械以戒不虞，創書契以治百官，制禮律以肅風教，皆大明之所為，非偏人之所能辯也。夫心不違仁，而明不經國，危亡之禍，無以杜遏，亦可知矣。夫料盛衰於未兆，探機事之無形，指倚伏於理外，距浸潤於根生者，明之功也。𡸁惻隠於昆蟲，𨿽見犯而不校，覩觳觫而改牲，避行葦而不蹈者，仁之事也。爾則明者才也，仁者行也。殺身成仁之行可力為，而至鑒玄測幽之明難妄假。精粗之分，居然殊矣。夫體不忍之仁，無臧否之明，則心惑偽真，神亂朱紫，思筭不分，邪正不識，不逮安危，則一身之不保，何暇立以濟物乎？昔姬公非無友于之愛，而泣涕以㓕親；石碏非無天性之慈，而割私以義斷恩。舍仁用明，以計抑仁，仁可時廢，而明不可無也。湯、武逆取順守，誠不仁也；應天革命，以其明也。徐偃修仁以朝同班，外墜城池之險，内無戈甲之備，亡國破家，不明之禍也。’門人曰：‘仲尼歎仁為“任重而道逺”。又云：“人而不仁，如禮何？”“若聖與仁，則吾豈敢？”孟子曰：“仁，宅也；義，路也。”“人無惻隠之心，非仁也。”“三代得天下以仁，失天下以不仁。”此皆聖賢之格言，竹素之顯證也。而先生貴明，未見典據，小子蔽闇，𥨸所惑焉。’抱朴子答曰：‘古人云：“好仁不好學，其蔽也愚。”子近之矣。曩六國相吞，豺虎力競，髙權詐而下道德，尚殺伐而廢退讓。孟生方欲抑頓貪殘，褒隆仁義，安得不勤勤諄諄，獨稱仁邪？然未有片言云仁勝明也。譬猶疫癘之時，醫巫為貴，異口同辭，唯論藥石，豈可便謂鍼艾之伎，過於長生乆視之道乎？且吾以為仁明之事，布於方䇿，直欲切理示大，較精神舉一隅耳。而子猶日用而不知，云明事之無據乎？乾稱“大明終始，六位時成”，是立天以明，無不包也。坤云“至哉，萬物資生”，是地徳仁，承順而已。先後之理，不亦炳然！詩云：“明明上天，照臨下土。明明天子，令問不已。”易曰：“王明並受其福。”“幽賛神明，神而明之。”此則明之與神合體，誠非純仁所䏻企擬也。孔子曰：“聰明神武”，不云“聦仁”。又曰：“昔者明王之治天下”，不曰“仁王”。春秋傳曰“明德唯馨”，不云“仁德”。書云“元首明哉”，不曰“仁哉”。老子歎上士，則曰“明白四逹”。”其說衰薄，則曰“失道而後徳，失德而後仁。”易曰：“王者南靣向明”，不云“向仁”也。“我欲仁，斯仁至矣。”又曰“為仁由己。斯則人人可為之也。至於聦明，何可督哉！故孟子云：“凡見赤子將入井，莫不趨而救之。”以此觀之，則莫不有仁心。但厚薄之間，而聰明之分，時而有耳。昔崔杼不殺晏嬰，晏嬰謂抒為大不仁，而有小仁。然則姦臣賊子，猶䏻有仁矣。’門人又曰：‘易稱“立人之道，曰仁與義。”然則人莫大於仁也。’抱朴子答曰：‘所以云爾者，以為仁在於行，行可力為，而明入於神，必湏天授之才，非所以訓故也。’”",
                    "zhushu": ""
                }
            ]
        },
        {
            "name": "愽喻外篇第三十八",
            "paragraphs": [
                {
                    "paragraph": "愽喻外篇第三十八",
                    "zhushu": "",
                    "type": 1
                },
                {
                    "paragraph": "抱朴子曰：“盈乎萬鈞，必起于錙銖；竦秀凌霄，必始於分毫。是以行潦集，而南溟就無涯之曠；尋常積，而玄圃致極天之髙。”",
                    "zhushu": "",
                    "type": 2
                },
                {
                    "paragraph": "抱朴子曰：“騁逸䇿迅者，𨿽遺景而不勞；因風凌波者，𨿽濟危而不傾。是以元、凱分職，而則天之勲就；伊、吕旣任，而革命之功成。”",
                    "zhushu": "",
                    "type": 2
                },
                {
                    "paragraph": "抱朴子曰：“瓊艘瑶楫，無渉川之用；金弧玉弦，無激矢之能。是以介㓗而無政事者，非撥亂之噐；儒雅而乏治略者，非翼亮之乎？”",
                    "zhushu": "",
                    "type": 2
                },
                {
                    "paragraph": "抱朴子曰：“閬風玄圃，不借髙於丘垤；懸𥠖結緑，不假觀於瓊珉。是以英偉不群，而幽蕙之芬駭；峻概獨立，而衆禽之響振。”",
                    "zhushu": "",
                    "type": 2
                },
                {
                    "paragraph": "抱朴子曰：“氷炭不衒能於冷𤍠，瑾瑜不證珍而體著。是以君子恭己，不恤乎莫與；至人尸居，心遺乎毀譽。”",
                    "zhushu": "",
                    "type": 2
                },
                {
                    "paragraph": "抱朴子曰：“衝飊傾山，而不䏻効力於技毫；火鑠金石，而不能耀烈以起涇。是以淮隂善戰守，而拙理治之策；絳侯安社稷，而乏承對之給。”",
                    "zhushu": "",
                    "type": 2
                },
                {
                    "paragraph": "抱朴子曰：“徇名者，不以授命為難；重身者，不以近欲累情。是以紀信甘灰糜而不恨，楊朱同一毛於連城。”",
                    "zhushu": "",
                    "type": 2
                },
                {
                    "paragraph": "抱朴子曰：“小鮮不解靈虬之逺規，鳬鷖不知鴻鵠之非匹。是以耦耕者笑隙勝之投来，淺識者𠷣孔明之抱膝。”",
                    "zhushu": "",
                    "type": 2
                },
                {
                    "paragraph": "抱朴子曰：“淳鈞之鋒，驗於犀兕；宣慈之良，効於明試。是以同否，則元凱與斗筲無殊；並任，則騄騏與駑駘不異。”",
                    "zhushu": "",
                    "type": 2
                },
                {
                    "paragraph": "抱朴子曰：“噐非瑚簋，必進鋭而退𨒪；量擬伊吕，𨿽發晚而到早。是以鷦鷯倦翮，猶不越乎蓬杪；鳶雛徐起，顧眄而戾蒼昊。”",
                    "zhushu": "",
                    "type": 2
                },
                {
                    "paragraph": "抱朴子曰：“否終則承之以泰，晦極則清輝晨耀。是以𡸁耳呉阪者，騁千里之逸軌；縈鱗九淵者，凌虹霓以髙蹈。”",
                    "zhushu": "",
                    "type": 2
                },
                {
                    "paragraph": "抱朴子曰：“九斷四屬者，藴藻所以表靈；摧柯碎葉者，茞蕙所以増芬。是以夷吾桎檻，而建匡合之績；應侯困辱，而著入秦之勲。”",
                    "zhushu": "",
                    "type": 2
                },
                {
                    "paragraph": "抱朴子曰：“所競者細，則利同而讎結；善否殊塗，則事異而結生。是以嫫母宿瘤，惡見西施之艶容；商臣小白，憎聞延州之退耕。”",
                    "zhushu": "",
                    "type": 2
                },
                {
                    "paragraph": "抱朴子曰：“精鈍舛迹，則凌遲者愧恨；壯弱異科，則扛鼎者見忌。是以淮隂顯擢，而庸𨽾悒懊以疾其超；武安功髙，而范睢𩛙談以破其事。”",
                    "zhushu": "",
                    "type": 2
                },
                {
                    "paragraph": "抱朴子曰：“必死之病，不下苦口之藥；朽爛之材，不受琱鏤之𩛙。是以比干匪躬，而剖心於情忠；田豐見㣲，而夷戮於言直。”",
                    "zhushu": "",
                    "type": 2
                },
                {
                    "paragraph": "抱朴子曰：“嶧陽孤桐，不能無絃而激哀響；大夏孤竹，不能莫吹而吐清聲。是以官卑者，稷、卨不能康庶績；權薄者，伊、周不能臻升平。”",
                    "zhushu": "",
                    "type": 2
                },
                {
                    "paragraph": "抱朴子曰：“登峻者，戒在於窮髙；濟深者，禍生於舟重。是以西秦有思上蔡之李斯，東越有悔盈抗之文種。”",
                    "zhushu": "",
                    "type": 2
                },
                {
                    "paragraph": "抱朴子曰：“剛柔有不易之質，貞橈有天然之性。是以百錬而南金不虧其真，危困而烈士不失其正。”",
                    "zhushu": "",
                    "type": 2
                },
                {
                    "paragraph": "抱朴子曰：“不以其道，則富貴不足居；違仁捨義，𨿽期頥不足吝。是以卞隨負石以投淵，仲由甘心以赴刃。”",
                    "zhushu": "",
                    "type": 2
                },
                {
                    "paragraph": "抱朴子曰：“卑髙不可以一槪齊，餐廪不可以勸沮化。是以惠施患從車之苦少，莊周憂得魚之方多。”",
                    "zhushu": "",
                    "type": 2
                },
                {
                    "paragraph": "抱朴子曰：“出處有氷炭之殊，躁靜有飛沉之異。是以墨翟以重繭怡顔，荘叟以遺世得意。”",
                    "zhushu": "",
                    "type": 2
                },
                {
                    "paragraph": "抱朴子曰：“適心者，交淺而愛深；忤神者，接乆而彌乖。是以聲同則傾蓋而居眤，道異則白首而無憂。”",
                    "zhushu": "",
                    "type": 2
                },
                {
                    "paragraph": "抱朴子曰：“餘艎、鷁首，涉川之良噐也，櫂之以北狄，則沈漂於波流焉。蒲梢、汗血，迅趨之駿足也，御非造父，則傾僨於嶮塗焉。青萍、豪曹，剡鋒之精絶也，操者非羽越，則有自傷之患焉。勁兵、𨦣卒，撥亂之神物也，用者非明哲，則速自焚之禍焉。”",
                    "zhushu": "",
                    "type": 2
                },
                {
                    "paragraph": "抱朴子曰：“天秩有不遷之常尊，無禮猶犯遄死之重剌。是以玄洲之禽獸，𨿽能言而不得厠貴牲；蛩蛩之負蹷，𨿽寄命不得為仁義。”",
                    "zhushu": "",
                    "type": 2
                },
                {
                    "paragraph": "抱朴子曰：“謗讟不可以巧言弭，實恨不可以虚事釋。釋之非其道，弭之不由理，猶懐氷之遣冷，重鑪以却暑，逐光以逃影，穿舟以止漏矣。”",
                    "zhushu": "",
                    "type": 2
                },
                {
                    "paragraph": "抱朴子曰：“明主官人，不令出其噐；忠臣居位，不敢過其量。非其才而妄授，非所堪而虗任，猶氷椀之盛沸湯，葭莩之包烈火，綴萬鈞於腐索，加倍載於扁舟。”",
                    "zhushu": "",
                    "type": 2
                },
                {
                    "paragraph": "抱朴子曰：“豹狐之裘，不為負薪施；九成六變，不為聾夫設；髙唱逺謀，不為庸愚吐；忘身致果，不為薄德作。”",
                    "zhushu": "",
                    "type": 2
                },
                {
                    "paragraph": "抱朴子曰：“民財匱矣，而求不已；下力竭矣，而役不休。欲怨難而不生，規其寧之惟永，猶斷根以續枝，割背以禆腹，刻目以廣明，剜耳以開聦也。”",
                    "zhushu": "",
                    "type": 2
                },
                {
                    "paragraph": "抱朴子曰：“法無一定，而慕權宜之隨時；功不倍前，而好屢變以偶俗。猶剸髙馬以適卑車，削附踝以就𥚹履，斷長劎以赴短鞞，割尺璧以納促匣也。”",
                    "zhushu": "",
                    "type": 2
                },
                {
                    "paragraph": "抱朴子曰：“止波之脩鱗，不出窮谷之隘；鸞棲之峻木，不秀培塿之卑；九疇之格言，不吐庸猥之口；金版之髙筭，不出恒民之懐。覩百抱之枝，則足以知其本之不細；覩汪濊之文，則足以覺其人之淵䆳。”",
                    "zhushu": "",
                    "type": 2
                },
                {
                    "paragraph": "抱朴子曰：“桑林鬱藹，無𥙷栢木之凄冽；膏壤帶郭，無解黔敖之蒙袂。然繭纊綈紈，此之自出；千倉萬箱，於是乎生。故識逺者貴本，見近者務末。”",
                    "zhushu": "",
                    "type": 2
                },
                {
                    "paragraph": "抱朴子曰：“體粗者繫形，知精者得神。原始見終者，有可推之緒；得之未朕者，無假物之因。是以晝見天地，未足稱明；夜察分毫，乃為絶倫。”",
                    "zhushu": "",
                    "type": 2
                },
                {
                    "paragraph": "抱朴子曰：“芳藻春耀，不能離柯以乆鮮；吞舟之魚，不能舎水而攝生。是以名羙而實不副者，必無没世之風；位髙而噐不稱者，不免致㓂之敗。”",
                    "zhushu": "",
                    "type": 2
                },
                {
                    "paragraph": "抱朴子曰：“忍痛苦之藥石者，所以除伐命之疾；嬰甲胄之重冷者，所以扞𨦟鏑之集；㓗操履之拘若者，所以全㧞萃之業；納拂心之至言者，所以悟易方之惑也。”",
                    "zhushu": "",
                    "type": 2
                },
                {
                    "paragraph": "抱朴子曰：“鸞鳳競粒於庭場，則受䙝於雞鶩；龍麟雜厠於芻豢，則見黷於六牲。是以啇老棲峻，以播遯世之操；卞隨赴深，以全遺物之聲。”",
                    "zhushu": "",
                    "type": 2
                },
                {
                    "paragraph": "抱朴子曰：“浚井不渫，則混濘滋積；嘉榖不芸，則荑莠彌蔓。學而不思，則疑閡實繁；講肆不精，則長惑䘮功。”",
                    "zhushu": "",
                    "type": 2
                },
                {
                    "paragraph": "抱朴子曰：“積萬金於篋匱，𨿽儉乏而不用，則未知其有異於貧窶；懐逸藻於胷心，不寄意於翰素，則未知其有别於庸猥。”",
                    "zhushu": "",
                    "type": 2
                },
                {
                    "paragraph": "抱朴子曰：“南威、青琴，姣冶之極，而必俟盛𩛙以增麗；囬、賜、游、夏，𨿽天才雋朗，而實須墳誥以廣智。”",
                    "zhushu": "",
                    "type": 2
                },
                {
                    "paragraph": "抱朴子曰：“丹幃接網，組帳重䕃，則𨢄姿翳矣；朱漆致𩛙，錯塗炫耀，則枯木隠矣。是以六藝備，則卑鄙化為君子；衆譽集，則孤陋邈乎貴逰。”",
                    "zhushu": "",
                    "type": 2
                },
                {
                    "paragraph": "抱朴子曰：“繁林翳薈，則羽族雲萃；玄淵浩汗，則鱗群競赴。德盛業廣，則宅心者衆；舎瑕録用，即逺懐近集。”",
                    "zhushu": "",
                    "type": 2
                },
                {
                    "paragraph": "抱朴子曰：“尋飛䋲景之足，而不能騁逸放於吕梁；凌波泳淵之屬，而不能陟峻而攀危。故離朱剖毫於百步，而不能辯八音之雅俗；子野合通靈之絶響，而不能指白黒於咫尺。”",
                    "zhushu": "",
                    "type": 2
                },
                {
                    "paragraph": "抱朴子曰：“四聦廣闢，則羲和納景；萬仞虛己，則行潦交赴。故愽采之道弘，則異聞畢集；庭燎之輝舉，則竒士扣角；誹謗之木設，則有過不知；敢諌之鼓懸，則直言必獻。”",
                    "zhushu": "",
                    "type": 2
                },
                {
                    "paragraph": "抱朴子曰：“能言莫不褒堯，而堯政不必皆得也；舉世莫不貶桀，而桀事不必盡失也。故一條之枯，不損繁林之蓊藹；蒿麥冬生，無解畢發之肅殺。西施有所惡，而不能减其羙者，羙多也；嫫母有所善，而不䏻救其𨢄者，𨢄篤也。”",
                    "zhushu": "",
                    "type": 2
                },
                {
                    "paragraph": "抱朴子曰：“身與名難兩濟，功與神尠並全。支離其德者，苦而必安；用以適世者，樂而多危。故鷙禽以𡚒擊拘縶，言鳥以智慧見籠，瓊瑶以符采剖判，三金以琦玩冶鑠，蘭茞以芬馨剪刈，文梓以含音受伐。是以翠虬覩化益而登玄雲，靈鳳值孟戱而反丹穴。子永歎天倫之偉，漆園悲被繡之犧。”",
                    "zhushu": "",
                    "type": 2
                },
                {
                    "paragraph": "抱朴子曰：“萬麋傾角，猛虎為之含牙；千禽鱗萃，鷙鳥為之握爪。是以四國流言，公旦而不能遏；謗者盈路，子産而無以塞。”",
                    "zhushu": "",
                    "type": 2
                },
                {
                    "paragraph": "抱朴子曰：“威施之艶，粉黛無以加；二至之氣，吹呼不能増。是以懐英逸之量者，不矜風格以示異；體邈俗之噐者，不恤小譽以狥通。”",
                    "zhushu": "",
                    "type": 2
                },
                {
                    "paragraph": "抱朴子曰：“麟止鳳儀，所患在少；狐鳴梟呼，世忌其多。是以俊乂盈朝，而求賢者未倦；讒佞作威，而忠貞者切齒。”",
                    "zhushu": "",
                    "type": 2
                },
                {
                    "paragraph": "抱朴子曰：“多力何必孟賁、烏獲，逸容豈唯鄭旦、毛嬙；飊迅非徒驊騮、驌騻，立斷未獨沉閭、干將。是以能立素王之業者，不必東魯之丘；能治掩枯之仁者，不必西鄰之昌。”",
                    "zhushu": "",
                    "type": 2
                },
                {
                    "paragraph": "抱朴子曰：“靈鳳振響於朝陽，未有惠物之益，而莫不澄𦗟於下風焉；鴟梟宵集於垣宇，未有分𨤲之損，而莫不掩耳而注鏑焉。故善言之徃，無逺不恱；惡辭之来，靡近不忤。猶日月無謝於貞明，枉矢見忘扵暫出。”",
                    "zhushu": "",
                    "type": 2
                },
                {
                    "paragraph": "抱朴子曰：“影無違形之状，名無離實之文。故背源之水，必不能揚長流以東漸；非時之華，必不能稽輝藻於氷霜。”",
                    "zhushu": "",
                    "type": 2
                },
                {
                    "paragraph": "抱朴子曰：“鋸牙之獸，𨿽低伏而見憚；揮斧之蟲，𨿽跧形而不威。故君子被褐，窮而不可輕；小人軒冕，逹而不足重。”",
                    "zhushu": "",
                    "type": 2
                },
                {
                    "paragraph": "抱朴子曰：“𨓜麟道遥大荒之表，故無機穽之禍；靈鶬振趐玄圃之峯，以違罩羅之患。何必曲穴而永懐怵愓，何必衘蘆而𢡖慘畏容？故充乎宰割之用者，必愛乎芻豢者也；給乎煎熬之膳者，必安乎庭立者也。”",
                    "zhushu": "",
                    "type": 2
                },
                {
                    "paragraph": "抱朴子曰：“聦者貴於理，遺音於千載之外，而得興亡之迹；明者珍於鍳，𨓜群於寒瘁之中，而抽匡世之噐。若夫聆繁㑹之響，而顧問於庸工，非延州之清𦗟也；枉英逺之才，而諮之於常人，非獨見之竒識也。故與不賞物者，而論用凌儕之噐，是使瞽者指五色也；與妬勝己者，而謀舉疾惡之賢，是與狐議治裘也。”",
                    "zhushu": "",
                    "type": 2
                },
                {
                    "paragraph": "抱朴子曰：“鷙駿危苦於嶮峻之端，不樂咈呼之役；吉光飢渇於氷霜之野，不願犧牲之飽。孤竹不以絶粒易鹿臺之富，子㢘不以困匱貿銅山之豐。”",
                    "zhushu": "",
                    "type": 2
                },
                {
                    "paragraph": "抱朴子曰：“志合者，不以山海為逺；道乖者，不以咫尺為近。故有䟦涉而游集，亦或宻邇而不接。”",
                    "zhushu": "",
                    "type": 2
                },
                {
                    "paragraph": "抱朴子曰：“華衮粲爛，非𨾏色之功；嵩岱之峻，非一簣之積。故九子任而康凝之績熈，四七授而佐命之勲著。”",
                    "zhushu": "",
                    "type": 2
                },
                {
                    "paragraph": "抱朴子曰：“翠虬無趐而天飛，螣蛇無足而電鶩，鼈無耳而善聞，蚓無口而揚聲。故臯繇喑而與辯者同功，晉野瞽而與離朱齊明。”",
                    "zhushu": "",
                    "type": 2
                },
                {
                    "paragraph": "抱朴子曰：“官逹者，才未必當其位；譽羙者，實未必副其名。故鋸齒不能咀嚼，箕舌不能别味，壺耳不能理音，屩鼻不能識氣，釜目不能攄望舒之景，牀足不能有尋常之逝。”",
                    "zhushu": "",
                    "type": 2
                },
                {
                    "paragraph": "抱朴子曰：“路人不能挽勁命中，而識養由之射；顔子不能控轡振䇿，而知東野之敗。故有不能下棊，而經目識勝負；不能徽絃，而過耳觧鄭雅者。”",
                    "zhushu": "",
                    "type": 2
                },
                {
                    "paragraph": "抱朴子曰：“𡸁䕃萬畆者，必出峻極之嶺；㴞天襄陵者，必發板桐之源；邈世之勲，必由絶倫之噐；定傾之𥮅，必吐冠俗之懐。是以蟭螟之巢，無乗風之羽；溝澮之中，無宵朗之琦。”",
                    "zhushu": "",
                    "type": 2
                },
                {
                    "paragraph": "抱朴子曰：“衝飊焚輪，原火所以增熾也，螢燭值之而反滅；甘雨膏澤，嘉生所以繁榮也，而枯木得之以速朽；朱輪華轂，俊民之大寳也，而負乗𥨸之而召禍；鼎食萬鍾，宣力之弘報也，而逸才受之以覆餗。”",
                    "zhushu": "",
                    "type": 2
                },
                {
                    "paragraph": "抱朴子曰：“屠犀為甲，給乎專征之服；裂翠為華，集乎后妃之首。𨿽出幽谷，遷于喬木，然為二物之計，未若棲竄於林薄，攝生乎榛藪也。故靈龜寧曳尾於塗中，而不願巾笥之寳；澤雉樂十歩之啄，以違雞鶩之禍。”",
                    "zhushu": "",
                    "type": 2
                },
                {
                    "paragraph": "抱朴子曰：“徧才不足以經周用，𨾏長不足以濟衆短。是以雞知將旦，不能究隂陽之暦數；鵲識夜半，不能極晷景之道度；山鳩知晴雨於將来，不能明天文；蛇螘知潜泉之所居，不能逹地理。”",
                    "zhushu": "",
                    "type": 2
                },
                {
                    "paragraph": "抱朴子曰：“禁令不明，而嚴刑以靜亂；廟筭不精，而窮兵以侵鄰。猶釤禾以討蝗蟲，伐木以殺蠧蝎，食毒以中蚤虱，徹舎以逐雀鼠。”",
                    "zhushu": "",
                    "type": 2
                },
                {
                    "paragraph": "抱朴子曰：“𨦣鋒産乎鈍石，明火熾乎闇木，貴珠出乎賤蜯，羙玉出乎𨢄璞。是以不可以父母限重華，不可以祖禰量衛霍也。”",
                    "zhushu": "",
                    "type": 2
                },
                {
                    "paragraph": "抱朴子曰：“志得則顔怡，意失則容戚；本朽則末枯，源淺則流促。有諸中者，必形乎表；發乎邇者，必著乎逺。”",
                    "zhushu": "",
                    "type": 2
                },
                {
                    "paragraph": "抱朴子曰：“妍姿媚貎，形色不齊，而恱情可均；絲竹金石，五聲詭韻，而快耳不異；繳飛鉤沉，罾舉罝抑，而有獲同功；𣗳勲立言，出處殊塗，而所貴一致。”",
                    "zhushu": "",
                    "type": 2
                },
                {
                    "paragraph": "抱朴子曰：“利豐者害後，質羙者召災。是以南禽殱於藻羽，穴豹死扵文皮，鱣鯉積而玄淵涸，麋鹿聚而繁林焚，金玉崇而㓂盗至，名位髙而憂責集。”",
                    "zhushu": "",
                    "type": 2
                },
                {
                    "paragraph": "抱朴子曰：“啇風宵肅則絺扇廢，登危陟峻則輕舟棄，干戈雲擾則文儒退，䘮亂旣平則武夫黜。”",
                    "zhushu": "",
                    "type": 2
                },
                {
                    "paragraph": "抱朴子曰：“價直萬金者，不待見其物，而好惡可别矣；條枝連抱者，不俟圍其木，而巨細可論矣。故望洪濤之㴞天，則知其不起乎潢汙之中矣；觀翰草之汪濊，則知其不出乎章句之徒矣。”",
                    "zhushu": "",
                    "type": 2
                },
                {
                    "paragraph": "抱朴子曰：“丹華緑草，不拘於曲瘁之株；紫芝芳秀，不限於斥鹵之壤。是以受玄珪以告成者，生於四罪之門；承歴數於文祖者，出於頑嚚之家。”",
                    "zhushu": "",
                    "type": 2
                },
                {
                    "paragraph": "抱朴子曰：“善言居室，則靡逺不應；枉直不中，則無近不離。是以宋野有退舎之熒惑，殷朝有外奔之昵屬，四環至自少廣之表，鹿馬變於蕭牆之裏。”",
                    "zhushu": "",
                    "type": 2
                },
                {
                    "paragraph": "抱朴子曰：“荆卿朱亥，不示勇於怯弱之間；孟賁馮婦，不𡚒戈㦸於俚俠之群；英儒碩生，不𩛙細辯於淺近之徒；逹人偉士，不變晈察於流俗之中。”",
                    "zhushu": "",
                    "type": 2
                },
                {
                    "paragraph": "抱朴子曰：“盤旋揖讓，非禦㓂之容；摜甲纓胄，非廟堂之𩛙。𡸁紳振佩，不可以揮刃爭鋒；規行矩歩，不可以救火拯溺。”",
                    "zhushu": "",
                    "type": 2
                },
                {
                    "paragraph": "抱朴子曰：“乾坤陶育，而庻物不識其惠者，由乎其益無方也；大人神化，而群細不覺其施者，由乎治之於未有也。故可知者小也，易料者少也。",
                    "zhushu": "",
                    "type": 2
                },
                {
                    "paragraph": "抱朴子曰：“娥、英、任、姒，不以蠶織為首稱；湯、武、漢髙，不以細行招近譽。故澄視於三辰者，不遑紆鑒於井谷；清𦗟於韶、濩者，豈暇𡸁耳於桑間？”",
                    "zhushu": "",
                    "type": 2
                },
                {
                    "paragraph": "抱朴子曰：“膚表或不可以論中，望貎或不可以核能。仲尼似䘮家之狗，公旦𩔗朴斵之材，咎繇面如蒙箕，伊尹形若槁骸。及龍陽、宋朝，猶土偶之冠夜光；籍、孺、董、鄧，猶錦紈之裹塵埃也。”",
                    "zhushu": "",
                    "type": 2
                },
                {
                    "paragraph": "抱朴子曰：“勛、華不能化下愚，故教不行於子弟；辛、癸不能改上智，故惡不染於三仁。”",
                    "zhushu": "",
                    "type": 2
                },
                {
                    "paragraph": "抱朴子曰：“至大有所不能變，極細有所不能奪。故氷霜肅殺，不能凋菽麥之茂；熾暑鬰隆，不能消雪山之凍；飈風蕩海，不能使潜泉揚波；春澤榮物，不能使枯卉發華。”",
                    "zhushu": "",
                    "type": 2
                },
                {
                    "paragraph": "抱朴子曰：“泣血之寳，仰礛䃴以摛景；沉閭孟勞，湏椘砥以歛𨦟；騮馹待王孫而致逺，令質俟隱括而成德。”",
                    "zhushu": "",
                    "type": 2
                },
                {
                    "paragraph": "抱朴子曰：“棲鸞戢鸑，𨿽飢渇而不願籠委於庖人之室；乗黄天鹿，𨿽幽飢而不樂蒭秣於濯龍之廐。是以掇蜩之叟，忘萬物於芳林；𡸁綸之生，忽執珪於南楚。”",
                    "zhushu": "",
                    "type": 2
                },
                {
                    "paragraph": "抱朴子曰：“方圓舛状，逝止異歸。故渾象尊於行健，坤后貴於安貞。七政四氣，以周流成功；五嶽六柱，以峙靜作鎮。是以宋墨楚中，以載馳存國；干木胡明，以無為折衝。”",
                    "zhushu": "",
                    "type": 2
                },
                {
                    "paragraph": "抱朴子曰：“得意於丘園者，身否而神泰；役己以恤物者，形逸而心勞。故抱甕灌園者，歡於台宰；嘔餐茹薇者，羙乎鼎食；仗䇿去幽者，形如腒腊；夜以待旦者，勤憂損命。”",
                    "zhushu": "",
                    "type": 2
                },
                {
                    "paragraph": "抱朴子曰：“仁忍有天淵之絶，善否猶有無之覺。騶虞側足以蹈虚，豺狼掩群以害生，虞卿捐相印以濟窮，華公讓三事以推賢，李斯疾勝己而殺韓非，龎㳙患不如而刑孫臏。”",
                    "zhushu": "",
                    "type": 2
                },
                {
                    "paragraph": "抱朴子曰：“用得其長，則才無或棄；偏詰其短，則觸物無可。故輕羅霧縠，冶服之麗也，而不可以禦流鏑；沉閭巨闕，斷斬之良也，而不可以挑脚剌。”",
                    "zhushu": "",
                    "type": 2
                },
                {
                    "paragraph": "抱朴子曰：“小疵不足以損大噐，短疾不足以累長才。日月挾蟲鳥之瑕，不妨麗天之景；黄河合泥滓之濁，不害凌山之流。奢僣不可以棄夷吾，奪田不可以薄蕭何，竊妻不可以廢相如，受金不可以斥陳平。”",
                    "zhushu": "",
                    "type": 2
                },
                {
                    "paragraph": "抱朴子曰：“虎豹不能摶噬於波濤之中，螣蛇不能登凌於不霧之日。摯雉兎則鸞鳯不及鷹鷂，引耕犁則龍麟不逮𩀱峙。故武夫勇士，無用乎晏如之世；碩生逸才，不貴乎力競之運。”",
                    "zhushu": "",
                    "type": 2
                },
                {
                    "paragraph": "抱朴子曰：“兩絆而項領，則騏騄與蹇驢同矣；失林而居檻，則猨狖與貛貉等矣；韜鋒而不擊，則龍泉與鋸刀均矣；才逺而任近，則英俊與庸瑣比矣。若乃求千里之迹於縶維之駿，責匠世之勲於處碎之賢，謂之不惑，吾不信也。”",
                    "zhushu": "",
                    "type": 2
                },
                {
                    "paragraph": "抱朴子曰：“捐荼茹蒿者，必無識甘之口；棄瓊拾礫者，必無甄珍之明。薄九成而恱北鄙者，吾知其不能格靈祗而儀翔鳳矣；含英秀而杖常民者，吾知其不能叙彛倫而臻升平矣。”",
                    "zhushu": "",
                    "type": 2
                },
                {
                    "paragraph": "抱朴子曰：“逹乎通塞之至理者，不悁悒於窮否；審乎自然之有命者，不逸豫於道行。故縈抑淵洿，則遺愠悶之心；振耀宸扆，而無得意之色。三仕三已，則其人也。”",
                    "zhushu": "",
                    "type": 2
                },
                {
                    "paragraph": "抱朴子曰：“否泰繫乎運，窮逹不足論士。得失在乎適偶，榮辱不可以才量，時命不可以力求，遭遇不可以智違。故尚父者，老婦之棄夫；韓信者，乞食之餓子；蕭公者，斗筲之吏；黥布者，刑黜之亡𨽾。當其行龍姿於虺蜥之中，卷鳯趐乎斥鷃之群，則彼龍后，謂為其倫。”",
                    "zhushu": "",
                    "type": 2
                },
                {
                    "paragraph": "抱朴子曰：“四靈翳逸，而為隆平之符；幽人嘉遁，而為有國之寳。何必司晨而銜鑣，覊紲於憂責哉！有用，人之用也；無用，我之用也。狥身者，不以名汨和；修生者，不以物累己。”",
                    "zhushu": "",
                    "type": 2
                },
                {
                    "paragraph": "抱朴子曰：“量才而授者，不求功於噐外；揆能而受者，不負責於力盡。故㓕熒燭者，不煩滄海；扛斤兩者，不事烏獲。運薪輦鹽，不宜枉騏驥之脚；碎職𤨏任，安足屈獨行之俊矣。”",
                    "zhushu": "",
                    "type": 2
                },
                {
                    "paragraph": "抱朴子曰：“甽澮之流，不能運大白之艘；升合之噐，不能容千鍾之物。熠燿不能並表㣲之景，常才不能别逸倫之噐。蓋造化所假，聰明有本根也。”",
                    "zhushu": "",
                    "type": 2
                },
                {
                    "paragraph": "抱朴子曰：“郢人羙下里之滛鼃，而薄六莖之和音；庸夫好恱耳之華譽，而惡利行之良規。故宋玉舍其延靈之精聲，智士招其獨見之遠謀。”",
                    "zhushu": "",
                    "type": 2
                },
                {
                    "paragraph": "抱朴子曰：“瓊珉山積，不能無挾瑕之噐；鄧林千里，不能無偏枯之木。論珍則不可以細疵棄巨羙，語大則不可以少累廢其多。故叛主者，良、平也，而吐六奇以安上；群盗者彭越也，而建弘勲於佐命。”",
                    "zhushu": "",
                    "type": 2
                },
                {
                    "paragraph": "抱朴子曰：“五嶽巍峩，不以藏疾傷其極天之髙；滄海滉瀁，不以含垢累其無涯之廣。故九德尚寛以得衆，宣尼汎愛而與進。”",
                    "zhushu": ""
                }
            ]
        },
        {
            "name": "廣譬外篇第三十九",
            "paragraphs": [
                {
                    "paragraph": "廣譬外篇第三十九",
                    "zhushu": "",
                    "type": 1
                },
                {
                    "paragraph": "抱朴子曰：“立德踐言，行全操清，斯則富矣，何必玉帛之崇乎？髙尚其志，不降不辱，斯則貴矣，何必青紫之兼拕也？俗民不能識其度量，庸夫不得揣其銓𢖍，是則髙矣，何必凌雲而蹈霓乎？問者莫或測其淵流，求者未有覺其短乏，是則深矣，何必洞河而淪海乎？四海茍備，𨿽室有懸磬之窶，可以無羡乎鑄山而煮海矣；身處鳥獸之群，可以不渇乎朱輪而華轂矣。”",
                    "zhushu": "",
                    "type": 2
                },
                {
                    "paragraph": "抱朴子曰：“潜靈俟慶雲以騰竦，棲鴻階勁風以凌虚，素鱗湏姫發而躍，白雉待公旦而來，姜老值西伯，而投磻溪之綸，韓英遭漢髙，乃騁撥亂之才。”",
                    "zhushu": "",
                    "type": 2
                },
                {
                    "paragraph": "抱朴子曰：“澄精神於玄一者，則形噐可忘。邈髙節以外物者，則富貴可遺。故支離之偉，造化而怡顔；北人箕叟，棲嵩岫而得意焉。”",
                    "zhushu": "",
                    "type": 2
                },
                {
                    "paragraph": "抱朴子曰：“粗理不可浹全，能事不可畢兼。故懸象明而可蔽，山川滯而或移，金玉剛而可柔，堅氷宻而可離。公旦不能與伯氏跟絓於馮雲之峻，仲尼不能與吕梁較伎於百仭之溪。”",
                    "zhushu": "",
                    "type": 2
                },
                {
                    "paragraph": "抱朴子曰：“震雷不能細其音，以恊金石之和；日月不能𥝠其耀，以就曲照之惠；大川不䏻促其涯，以適速濟之情；五岳不能削其峻，以赴陟者之欲。故廣車不能脅其轍，以茍通於狹路；髙士不能撙其節，以同塵於隘俗。”",
                    "zhushu": "",
                    "type": 2
                },
                {
                    "paragraph": "抱朴子曰：“隂陽以廣陶濟物，三光以普照著眀，嵩華以藏疾為曠，北溟以含垢稱大，碩儒以與進弘道，逺教以博愛容衆。”",
                    "zhushu": "",
                    "type": 2
                },
                {
                    "paragraph": "抱朴子曰：“靈龜之甲，不必為戰施；麟角鳳爪，不必為闘設。故雋生不釋劒於平世，擊柝不輟備於思危。”",
                    "zhushu": "",
                    "type": 2
                },
                {
                    "paragraph": "抱朴子曰：“南金不為處幽而自輕，瑾瑶不以居深而止㓗。志道者不以否滯而改圖，守正者不以莫賞而茍合。”",
                    "zhushu": "",
                    "type": 2
                },
                {
                    "paragraph": "抱朴子曰：“豋玄圃者，悟丘阜之卑；浮溟海者，識池沼之褊。披九典，乃覺牆面之篤蔽；聞至道，乃知拘俗之多迷。”",
                    "zhushu": "",
                    "type": 2
                },
                {
                    "paragraph": "抱朴子曰：“渾沌之原，無皎澄之流；毫𨤲之根，無連抱之枝；分寸之燼，無炎逺之熱；隙穴之中，無炳蔚之群；鉤曲之形，無繩直之影；參差之上，無整齊之下。”",
                    "zhushu": "",
                    "type": 2
                },
                {
                    "paragraph": "抱朴子曰：“不覩瓊琨之熠爍，則不覺瓦礫之可賤；不覩虎豹之或蔚，則不知犬羊之質漫。聆白雪之九成，然後悟巴人之極鄙；識儒雅之汪濊，爾乃悲不學之固陋。”",
                    "zhushu": "",
                    "type": 2
                },
                {
                    "paragraph": "抱朴子曰：“無當之玉盌，不如全用之埏埴；寸裂之錦黻，未若堅完之韋布。故夏姫之無禮，不如孤逐之皎潔；富貴之多罪，不如貧賤之履道。”",
                    "zhushu": "",
                    "type": 2
                },
                {
                    "paragraph": "抱朴子曰：“猛獸不𡚒摶扵度外，鷹鷂不揮翮以妄擊。若廟筭旣内不揆德，進取又外不量力，猶輕羽之投洪鑪，飛雪之委沸鑊，朝菌之試干將，羔犢之犯虣虎也。”",
                    "zhushu": "",
                    "type": 2
                },
                {
                    "paragraph": "抱朴子曰：“三辰蔽於天，則清景暗扵地；根荄蹷於此，則柯條瘁於彼。道失於近，則禍及扵逺；政繆於上，而民困於下。”",
                    "zhushu": "",
                    "type": 2
                },
                {
                    "paragraph": "抱朴子曰：“務於逺者，或失於近；治其外者，或患生乎内。覆頭者不必能令足不濡；蔽腹者不必能令背不傷。故秦始築城遏胡，而禍發幃幄；漢武懸旌萬里，而變起蕭墻。”",
                    "zhushu": "",
                    "type": 2
                },
                {
                    "paragraph": "抱朴子曰：“人才無定珍，噐用無常道。進趨者以適世為奇，役御者以合時為妙。故玄氷結則五明捐，隆暑熾則裘鑪退，髙鳥聚則良弓發，狡兎多則盧鵲走，干戈興則武夫𡚒，韶夏作則文儒起。”",
                    "zhushu": "",
                    "type": 2
                },
                {
                    "paragraph": "抱朴子曰：“激修流、揚朝宗者，不可以背五城而跨積石；舒翠葉、吐丹葩者，不可以舍洪荄而去繁柯。敗源失本，尟不枯汔；叛聖違經，理不弘濟。”",
                    "zhushu": "",
                    "type": 2
                },
                {
                    "paragraph": "抱朴子曰：“四瀆辯源，五河分流，赴卑注海，殊塗同歸。色不均而皆艷，音不同而咸悲，香非一而並芳，味不等而悉羙。”",
                    "zhushu": "",
                    "type": 2
                },
                {
                    "paragraph": "抱朴子曰：“物貴濟事，而𩛙為其末；化俗以德，而言非其本。故緜布可以禦寒，不必貂狐；淳素可以匠物，不在文辯。”",
                    "zhushu": "",
                    "type": 2
                },
                {
                    "paragraph": "抱朴子曰：“衝飊謐氣，則轉蓬山峙；脩綱旣舒，則萬目齊理。故未有上好謙而下慢，主賤寶而俗貧。”",
                    "zhushu": "",
                    "type": 2
                },
                {
                    "paragraph": "抱朴子曰：“事有縁㣲而成著，物有治近而致逺。故修步武之池，而引沈鱗於江海；豐朝陽之林，而延靈禽於丹穴；設象於槃盂，而翠虬降於玄霄；委灰於尺水，而望舒變於太極。是以晋文囬輪於勇蟲，而壯士雲赴；句踐曲躬扵怒鼃，而戎卒輕死。九九顯而扣角之俊至，枯骨掩而參分之仁洽。”",
                    "zhushu": "",
                    "type": 2
                },
                {
                    "paragraph": "抱朴子曰：“膏壤在荄，而柯葉含榮；率俗以身，則不言而化。故有唐以鹿裘臻太平，齊桓以捐紫止奢競。章華構而豐屋之過成，露臺輟而玄黙之風行。”",
                    "zhushu": "",
                    "type": 2
                },
                {
                    "paragraph": "抱朴子曰：“聦者料興亡於遺音之絶響，明者覿機理於玄㣲之未形。故越人見齊桓不振之徴於未覺之疾，箕子識殷人鹿臺之禍於象箸之𥘉。”",
                    "zhushu": "",
                    "type": 2
                },
                {
                    "paragraph": "抱朴子曰：“二儀不能廢春秋以成嵗，明主不能舍刑德以致治。故誅貴所以立威，賞賤所以勸善。罰上達，則姦萌破，而懦弱所能用也；惠下逮，則逺人懷，而非儉吝所能辯也。”",
                    "zhushu": "",
                    "type": 2
                },
                {
                    "paragraph": "抱朴子曰：“浮滄海者，必精占於風氣，故保利涉之福；善涖政者，必戰戰於得失，故享惟永之慶。故闇君之所輕，蓋明主之所重也；亡國之所棄，則治世之所行也。”",
                    "zhushu": "",
                    "type": 2
                },
                {
                    "paragraph": "抱朴子曰：“毫𨤲蹉於機，則尋常違於的；與奪失於此，則善否亂於彼。邪正混侔，則彛倫攸斁；功過不料，則庻績以崩。故明君賞猶春雨，而無霖滛之失；罰擬秋霜，而無詭時之嚴。”",
                    "zhushu": "",
                    "type": 2
                },
                {
                    "paragraph": "抱朴子曰：“明銓𢖍者，所重不可得誣也；仗法度者，所愛不可得𥝠也。故得人者，先得之於己者也；失人者，先失之於己者也。未有得己而失人，失己而得人者也。”",
                    "zhushu": "",
                    "type": 2
                },
                {
                    "paragraph": "抱朴子曰：“明主躬操威恩，不假人以利噐；暗主倒執干戈，𨿽名尊而勢去。故制慶賞而得衆者，田常所以奪齊也；擅威福而專朝者，王莽所以篡漢也。”",
                    "zhushu": "",
                    "type": 2
                },
                {
                    "paragraph": "抱朴子曰：“常制不可以待變化，一塗不可以應無方，刻船不可以索遺劒，膠柱不可以諧清音。故翠蓋不設於晴朗，朱輪不施於涉川，味淡則加之以鹽，沸溢則增水而减火。”",
                    "zhushu": "",
                    "type": 2
                },
                {
                    "paragraph": "抱朴子曰：“丹書鐵劵，剌牲㰱血，不能救違約之弊，則難以結繩檢矣。五刑九伐，赤族之盛，不足以止覬覦之姦，則不可以舞干化矣。是以書有世重之文，易有隨時之冝。”",
                    "zhushu": "",
                    "type": 2
                },
                {
                    "paragraph": "抱朴子曰：“人有識真之明者，不可欺以偽也；有揣深之智者，不可誑以淺也。不然，以虺蛇為應龍，狐鴟為麟鳯矣。”",
                    "zhushu": "",
                    "type": 2
                },
                {
                    "paragraph": "抱朴子曰：“世有雷同之譽，而未必賢也；俗有讙譁之毀，而未必惡也。是以迎而許之者，未若鑒其事而試其用；逆而距之者，未若聽其言而課其實。則佞媚不以虚談進，良能不以孤弱退。駑蹇輟望於大輅，戎虬揚鑣而電騁，則功胡大而不可建，道胡逺而不可到？”",
                    "zhushu": "",
                    "type": 2
                },
                {
                    "paragraph": "抱朴子曰：“濳朽之木，不能當傾山之風；舎隟之崖，難以值滔天之濤。故七百之祚，三十之世，非徒牧野之功；倒戈之敗，鹿臺之禍，不始甲子之朝。其彊乆矣，其亡尙矣。”",
                    "zhushu": "",
                    "type": 2
                },
                {
                    "paragraph": "抱朴子曰：“貴逺而賤近者，常人之用情也；信耳而疑目者，古今之所患也。是以秦王歎息於韓非之書，而想其為人；漢武慷慨於相如之文，而恨不同世。及旣得之，終不能拔，或納讒而誅之，或放乎冗散。此蓋葉公之好偽形，見真龍而失色也。”",
                    "zhushu": "",
                    "type": 2
                },
                {
                    "paragraph": "抱朴子曰：“摩尼不宵朗，則無别於磧礫；化鯤不凌霄，則靡殊於桃蟲；綿駒吞聲，則與喑人為群；逸才沈抑，則與凡庸為伍。故䱇鰍褻絳虬於淵洿，駑蹇黷駿騄於坰野者，不識彼物静與之同，動與之異。”",
                    "zhushu": "",
                    "type": 2
                },
                {
                    "paragraph": "抱朴子曰：“棄金璧於塗路，則行人止足；委錦紈於泥濘，則見者驚咄。若夫放髙世之士於庸鹵之伍，捐經國之噐於困滯之地，而談者不訟其屈，達者不拯其窮，或貴其文而忽其身，或用其策而忘其功，斯之為病，由來乆矣。”",
                    "zhushu": "",
                    "type": 2
                },
                {
                    "paragraph": "抱朴子曰：“開源不億仭，則無懷山之流；崇峻不凌霄，則無彌天之雲。財不豐，則其惠也不博；才不逺，則其辭也不贍。故覩盈丈之牙，則知其不出徑寸之口；見百尋之枝，則知其不附毫末之木。”",
                    "zhushu": "",
                    "type": 2
                },
                {
                    "paragraph": "抱朴子曰：“靈鳯所以晨起丹穴，夕萃軒丘，日未移晷，周章九陵，凌風蹈雲，不䟾不閡者，以其六翮之輕勁也。夫良才大智，亦有國之六翮也。”",
                    "zhushu": "",
                    "type": 2
                },
                {
                    "paragraph": "抱朴子曰：“淇衞忘歸，不能無絃而逺激；振塵之音，不能無噐而興哀；超俗拔萃之德，不能立功扵未至之時。”",
                    "zhushu": "",
                    "type": 2
                },
                {
                    "paragraph": "抱朴子曰：“朱緑之藻，不秀於枯柯；傾山之流，不發乎涸源；熠耀之宵焰，不能使萬品程形；志盡勢利，不能使芳風邈世。”",
                    "zhushu": "",
                    "type": 2
                },
                {
                    "paragraph": "抱朴子曰：“重淵不洞地，則不能舎螭龍，吐吞舟；峻山不極天，則不能韜琳琅，播雲雨；立德不絶俗，則不能収羙聲，著厚實；執志不絶群，則不能臻成功，銘弘勲。而凢夫朝為蜩翼之善，夕望丘陵之益，猶立植黍稷，坐索於豐収也。”",
                    "zhushu": "",
                    "type": 2
                },
                {
                    "paragraph": "抱朴子：“行無邈俗之標，而索髙世之稱；體無道藝之本，而營朋黨之末。欲以收清貴於當世，播德音於將來，猶褰裳以越滄海，企佇而躍九玄。”",
                    "zhushu": "",
                    "type": 2
                },
                {
                    "paragraph": "抱朴子曰：“泥龍𨿽藻繪炳蔚，而不堪慶雲之招；撩禽𨿽琱琢玄黄，而不任凌風之舉；芻狗𨿽𩛙以金翠，而不能躡景以頓逸；近才𨿽豐其寵禄，而不能令天清而地平。”",
                    "zhushu": "",
                    "type": 2
                },
                {
                    "paragraph": "抱朴子曰：“毒粥旣陳，則旁有爛腸之鼠；明燎宵舉，則下有聚死之蟲。芻豢之豐，則鼎爼承之；才小任大，則泣血漣如。桑、霍為戒厚矣，范、䟽之鑒明矣。”",
                    "zhushu": "",
                    "type": 2
                },
                {
                    "paragraph": "抱朴子曰：“滄海揚萬里之濤，不能歛山峯之塵；驚風摧千仭之木，不能拔弱草之荄；貙虎虣闞，不能威蚊䖟；冠世之才，不能合流俗。”",
                    "zhushu": "",
                    "type": 2
                },
                {
                    "paragraph": "抱朴子曰：“堅志者，功名之主也；不惰者，衆善之師也。登山不以艱險而止，則必臻乎峻嶺矣；清苦不以窮否而怨，則必永其令聞矣。”",
                    "zhushu": "",
                    "type": 2
                },
                {
                    "paragraph": "抱朴子曰：“和鵲𨿽不長生，而針石不可謂非濟命之噐也；儒者𨿽多貧賤，而墳典不可謂非進德之具也。播種有不收者矣，而稼穡不可廢；仁義有遇禍者矣，而行業不可惰。”",
                    "zhushu": "",
                    "type": 2
                },
                {
                    "paragraph": "抱朴子曰：“重載不止，所以沉我舟也；昧進忘退，所以危我身也；聚蝎攻本，𨿽權安然必傾之徵也。”",
                    "zhushu": "",
                    "type": 2
                },
                {
                    "paragraph": "抱朴子曰：“玄雲為龍興，非虺蜒所能招也；飊風為虎發，非狐狢之能致也。是以大人受命，則逸倫之士集；玉帛幽求，則丘園之俊起。”",
                    "zhushu": "",
                    "type": 2
                },
                {
                    "paragraph": "抱朴子曰：“金以剛折，水以柔全。山以髙陊，谷以卑安。是以執雌節者，無争雄之禍；多尚人者，有召怨之患。”",
                    "zhushu": "",
                    "type": 2
                },
                {
                    "paragraph": "抱朴子曰：“淮隂隱勇於跨下，不損其龍躍而虎視也；應侯韜奇於溺簀，不妨其鸞翔而鳯起也。或南面稱孤，或宰緫台鼎。故一抑一揚者，輕鴻所以凌虛也；乍屈乍伸者，良才所以俟時也。”",
                    "zhushu": "",
                    "type": 2
                },
                {
                    "paragraph": "抱朴子曰：“焦螟之卑棲，不肯為衘鼠之唳天；玄蟬之㓗飢，不願為𧏙蜋之穢飽。是以禦寇不納鄭陽之惠，曽參不羙晋楚之寶。”",
                    "zhushu": "",
                    "type": 2
                },
                {
                    "paragraph": "抱朴子曰：“㣲飊不能揚大海之波，毫芒不能動萬鈞之鍾。是以漆園思惠，有捐斤之歎；伯氏哀期，有剿絃之憤。短唱不足以致弘麗之和，勢利不足以移淡泊之心。”",
                    "zhushu": "",
                    "type": 2
                },
                {
                    "paragraph": "抱朴子曰：“熊羆不校捷於狐狸，金鶚不競擊於小鷂。是以張耳掩壯於抱關，朱亥竄勇於鼓刀。”",
                    "zhushu": "",
                    "type": 2
                },
                {
                    "paragraph": "抱朴子曰：“懸魚惑以芳餌，檻虎死於籠狐。不可以釣緍致者，必虬螭也；不可以機穽誘者，必麟虞也。”",
                    "zhushu": "",
                    "type": 2
                },
                {
                    "paragraph": "抱朴子曰：“夫雲翔者，不知泥居之洿；處貴者，尟恕群下之勞。然根朽者，尋木不能保其千里之茂也；民怨者，堯舜不能恃其長世之慶也。”",
                    "zhushu": "",
                    "type": 2
                },
                {
                    "paragraph": "抱朴子曰：“凡木結根於靈山，而匠石為之𥨊斤斧；小鮮寓身於龍池，而漁父為之息網罟。蛟集鷹首，則鳸鵦不敢啄；鼠住虎側，則狸犬不敢議。”",
                    "zhushu": "",
                    "type": 2
                },
                {
                    "paragraph": "抱朴子曰：“靈蔡黙然，而吉凶昭晳於無形；春鼃長譁，而𨢄音見患於聒耳。故聲希者，響必巨；辭寡者，信必著。”",
                    "zhushu": "",
                    "type": 2
                },
                {
                    "paragraph": "抱朴子曰：“箕踞之俗，惡盤旋之容；被髪之域，憎章甫之𩛙。故忠正者見排扵䜛勝之世，雅人不容乎惡直之俗。”",
                    "zhushu": "",
                    "type": 2
                },
                {
                    "paragraph": "抱朴子曰：“升水不能救八藪之燔𤑔，撮壤不能遏砥柱之沸騰，寸刃不䏻刋長洲之林。獨是不能止朋黨之非。”",
                    "zhushu": "",
                    "type": 2
                },
                {
                    "paragraph": "抱朴子曰：“千羊不能扞獨虎，萬雀不能抵一鷹。庭燎攅舉，不及羲和之末景；百鼓並伐，未若震霆之餘聲。是以庸夫盈朝，不能使彞倫攸叙；英俊孤任，足以令庻事根長。”",
                    "zhushu": "",
                    "type": 2
                },
                {
                    "paragraph": "抱朴子曰：“非分之達，猶林卉之冬華也；守道之窮，猶竹栢之履霜也。故識否泰扵獨見者，𨿽刼以鋒鋭，猶不失正而改塗焉，安肯謟𥬇以偶俗乎？體方貞以居直者，𨿽誘以封國，猶不違情以趨時焉，安肯躐徑以取容乎？”",
                    "zhushu": "",
                    "type": 2
                },
                {
                    "paragraph": "抱朴子曰：“震雷輷𨍰，而不能致音乎聾聵之耳；重光麗天，而不能曲景扵幽岫之中；凝氷慘慄，而不䏻凋款凍之華；朱飊鑠石，而不能靡蕭丘之木。故至德有所不能移也。”",
                    "zhushu": "",
                    "type": 2
                },
                {
                    "paragraph": "抱朴子曰：“彍弩危機，嚴鏃銜弦，至可忌也，而勇雉觸之而不猜；闇政亂邦，惡直妬能，甚難測也，而貪人競之 而不避。故飛鋒暴集而不覺，禍敗奄及而不振。是以愚夫之所恱，乃達者之所悲也；凡才之所趨，乃大智之所去也。”",
                    "zhushu": "",
                    "type": 2
                },
                {
                    "paragraph": "抱朴子曰：“風不輟則扇不用，日不入則燭不明。華不墮則實不結，岸不𧇊則谷不盈。九有人安，則韓白之功不著；長君繼軌，則伊霍之勲不成。故病困乃重良醫，世亂而貴忠貞。”",
                    "zhushu": "",
                    "type": 2
                },
                {
                    "paragraph": "抱朴子曰：“好榮，故樂譽之欲多；畏辱，則憎毀之情急。若夫通精元一，合契造化，混盈虛以同條，齊得失於一指者，愛惡未始有所繫，窮通不足以滑和。”",
                    "zhushu": "",
                    "type": 2
                },
                {
                    "paragraph": "抱朴子曰：“與奪不汨其神者，至粹者也；利害不染其和者，極醇者也。浩浩乎，非瓢觶所校矣；茫茫乎，非跬步所尋矣。聲希所以為大音，和寡所以崇我貴。玄黄遼邈，而不與其曠；死生大矣，而不以改其守。常分細碎，將胡恤焉？”",
                    "zhushu": "",
                    "type": 2
                },
                {
                    "paragraph": "抱朴子曰：“林繁則匠入矣，珠羙則蚌裂矣。石舍金者焚鑠，草任藥者剪掘。刃利則先缺，絃哀則速絶。用以適己，真人之寶也；才合世求，有伎之災也。”",
                    "zhushu": "",
                    "type": 2
                },
                {
                    "paragraph": "抱朴子曰：“准的陳，則流鏑赴焉；羙名起，則謗讟攻焉。瑰貨多藏，則不招怨而怨至矣；噐盈志驕，則不召禍而禍來矣。”",
                    "zhushu": "",
                    "type": 2
                },
                {
                    "paragraph": "抱朴子曰：“連城之寶，非貧寒所能市也；髙世之噐，非淺俗所能識也。然盈尺之珍，不以莫知而暗其質；逸倫之士，不以否塞而薄其節。樂天任命，何怨何尤？”",
                    "zhushu": "",
                    "type": 2
                },
                {
                    "paragraph": "抱朴子曰：“大鵬無戒旦之用，巨象無馳逐之才。故蔣琬敗績於百里，而為三台之標；陳平困瘁於治家，而懷六奇之略。”",
                    "zhushu": "",
                    "type": 2
                },
                {
                    "paragraph": "抱朴子曰：“明闇者，才也，自然而不可𩛙焉；窮達者，時也，有㑹而不可力焉。吕尚非早蔽而晚智，然振素而僅遇；韓信非初怯而末勇，然危困而後達。”",
                    "zhushu": "",
                    "type": 2
                },
                {
                    "paragraph": "抱朴子曰：“奔驥不能及旣徃之失，千金不能救斯言之玷。故慱其施者，未若防其㣲；勤其求者，不如寡其辭。”",
                    "zhushu": "",
                    "type": 2
                },
                {
                    "paragraph": "抱朴子曰：“烈士之愛國也如家，奉君也如親，則不忠之事，不為其罪矣；仁人之視人也如己，待䟽也猶宻，則不恕之怨，不為其責矣。”",
                    "zhushu": "",
                    "type": 2
                },
                {
                    "paragraph": "抱朴子曰：“玄氷未結，白雪不積，則青松之茂不顯；俗化不弊，風教不頽，則皎㓗之操不别。在危國而沉賤，故莊、萊抗遺榮之髙；居亂邦而飢寒，故曾、列播忘富之稱。”",
                    "zhushu": "",
                    "type": 2
                },
                {
                    "paragraph": "抱朴子曰：“天居髙而鑒卑，故其網𨿽踈而不漏；神聦明而正直，故其道賞真而罰偽。是以惠和暢於九區，則七耀得於玄昊；殘害著於品物，則二氣謬於四八。”",
                    "zhushu": "",
                    "type": 2
                },
                {
                    "paragraph": "抱朴子曰：“天秩有罔極之尊，人爵無違德之貴。故仲尼𨿽匹夫，而饗祀於百代；辛、癸為帝王，而僕竪不願以見比。啇、老身愈賤而名愈貴，幽、厲位彌重而罪彌著。齊王之生，不及柳惠之墓；秦王之宫，未若康成之閭。”",
                    "zhushu": "",
                    "type": 2
                },
                {
                    "paragraph": "抱朴子曰：“影響不能無形聲以著，餘慶不可以無德而招。故唐堯為政七十餘載，然後景星摛耀；羊公積行，黄髪不倦，爾乃墜金雨集。塗逺者其至必遲，施後者其報常晚。”",
                    "zhushu": "",
                    "type": 2
                },
                {
                    "paragraph": "抱朴子曰：“理盡者，不可責有餘，一至者不可求兼濟。故洪濤之末，不能蕩浮萍；衝風之後，不能颺輕塵；勁弩之餘力，不能洞霧縠；西頽之落暉，不能照山東。”",
                    "zhushu": "",
                    "type": 2
                },
                {
                    "paragraph": "抱朴子曰：“懸象𨿽薄蝕，不可以比螢燭之貞耀；黄河𨿽混渾，不可以方沼沚之清澄。山𨿽崩，猶峻於丘垤；虎𨿽瘠，猶猛於豺狼。”",
                    "zhushu": "",
                    "type": 2
                },
                {
                    "paragraph": "抱朴子曰：“神農不九疾，則四經之道不𡸁；大禹不胼胝，則玄珪之慶不集。故救憂為厚樂之本，暫勞為永逸之始。”",
                    "zhushu": "",
                    "type": 2
                },
                {
                    "paragraph": "抱朴子曰：“金鉤桂餌𨿽珍，不能制九淵之沉鱗；顯寵豐禄𨿽貴，而不能致無欲之幽人。故吕梁有鵠立之夫，河湄繁伐檀之民。玉帛徒集於子陵之巷，蒲輪虚及於徐生之門。”",
                    "zhushu": "",
                    "type": 2
                },
                {
                    "paragraph": "抱朴子曰：“觀𦗟殊好，愛憎難同。飛鳥覩西施而驚逝，魚鼈聞九韶而深沉。故衮藻之粲煥，不能恱裸郷之目；采凌之清音，不能快楚𨽾之耳；古公之仁，不能喻欲地之狄；端木之辯，不能釋縶馬之庸。”",
                    "zhushu": "",
                    "type": 2
                },
                {
                    "paragraph": "抱朴子曰：“般旋之儀，見憎於裸踞之郷；繩墨之匠，獲忌扵曲木之肆。貪婪饕餮者，疾素絲之皎㓗；比周實繁者，讎髙操之孤立。猶賈豎之惡同利，𨢄女之害國色。”",
                    "zhushu": "",
                    "type": 2
                },
                {
                    "paragraph": "抱朴子曰：“君子之升騰也，則推賢而散禄；庸人之得志也，則矜貴而忽士。施惠隆扵佞幸，用才出乎小惠。不與智者共其安，而望有危而見救；不與奇士同其歡，而欲有戚而見恤。猶災火張天，方請雨於名山；洪水凌空，而伐舟於東閩，不亦晚乎？”",
                    "zhushu": ""
                }
            ]
        },
        {
            "name": "辭義外篇第四十",
            "paragraphs": [
                {
                    "paragraph": "辭義外篇第四十",
                    "zhushu": "",
                    "type": 1
                },
                {
                    "paragraph": "或曰：“乾坤方圓，非䂓矩之功；三辰摛景，非瑩磨之力；春華粲煥，非漸染之采；茞蕙芬馥，非容氣所假。知夫至真，貴乎天然也。義以罕覿為異，辭以不常為羙。而歴觀古今屬文之象，尟能挺逸麗於毫端，多斟酌於前言，何也？”抱朴子曰：“清音貴於雅韻充諧，著作珍乎判㣲析理。故八音形噐異而鍾律同，黼黻文物殊而五色均。徒閑澁有主賔，妍蚩有步驟，是則緫章無常曲，大庖無定味。夫梓豫山積，非班匠不能成機巧；衆書無限，非英才不能收膏膄。何必尋木千里，乃構大厦；鬼神之言，乃著篇章乎？”",
                    "zhushu": "",
                    "type": 2
                },
                {
                    "paragraph": "抱朴子曰：“夫才有清濁，思有脩短，𨿽並屬文，參差萬品。或浩養而不淵潭，或得事情而辭鈍，違物理而言功，蓋偏長之一致，非兼通之才也。闇於自料，强欲兼之，違才易務，故不免𠷣也。”",
                    "zhushu": "",
                    "type": 2
                },
                {
                    "paragraph": "抱朴子曰：“五味舛而並甘，衆色乖而皆麗。近人之情，愛同憎異，貴乎合己，賤於殊途。夫文章之體，尤難詳賞。茍以入耳為佳，適心為快，尟知忘味之九成，雅、頌之風流也。所謂考鹽梅之鹹酸，不知大𦎟之不致；明飄颻之細巧，蔽於沈深之弘邃也。其英異宏逸者，則羅網乎玄黄之表；其拘束齷齪者，則覊紲於籠罩之内。振翅有利鈍，則翔集有髙卑；騁迹有遲迅，則進趨有逺近。駑、𨦣不可膠柱調也。文貴豐贍，何必稱善如一口乎？不䏻拯風俗之流遯，世塗之凌夷，通疑者之路，賑貧者之乏，何異春華不為肴糧之用，茞蕙不救氷寒之急？古詩剌過失，故有益而貴；今詩純虛譽，故有損而賤也。”",
                    "zhushu": "",
                    "type": 2
                },
                {
                    "paragraph": "抱朴子曰：“屬筆之家，亦各有病。其深者，則患乎譬煩言冗，申誡廣喻，欲棄而惜，不覺成煩也；其淺者，則患乎妍而無據，證援不給，皮膚鮮澤，而骨骾逈弱也。繁華暐曄，則並七𦡱以髙麗；沈㣲淪妙，則儕玄淵之無測。人事靡細而不浹，王道无㣲而不備，故能身賤而言貴，千載彌彰焉。”",
                    "zhushu": ""
                }
            ]
        },
        {
            "name": "循本外篇第四十一",
            "paragraphs": [
                {
                    "paragraph": "循本外篇第四十一",
                    "zhushu": "",
                    "type": 1
                },
                {
                    "paragraph": "抱朴子曰：“玄寂虛静者，神明之本也；隂陽柔剛者，二儀之本也；巍峩巖岫者，山嶽之本也；德行文學者，君子之本也。莫或無本而能立焉。是以欲致其髙，必豐其墓；欲茂其末，必深其秪。郷黨之友不洽，而勤逺方之求；涖官之稱不著，而索不次之顯。是以𨿽佻虛譽，猶狂華干霜以寒曜，不崇朝而零瘁矣。𨿽竊大寶於不料，冐惟塵以負乗，猶鮮介附騰波以髙凌，顧眄已枯株於危陸矣。聖賢孜孜，勉之若彼；淺近蹻蹻，忽之如此。積習則忘鮑肆之臭，裸郷不覺呈形之𨢄。自非遁世而無悶，齊物於通塞者，安能棄近易而尋迂濶哉？將救斯弊，其術無他，徒擢民於巖岫，任才而不計也。”",
                    "zhushu": ""
                }
            ]
        },
        {
            "name": "應嘲外篇第四十二",
            "paragraphs": [
                {
                    "paragraph": "應嘲外篇第四十二",
                    "zhushu": "",
                    "type": 1
                },
                {
                    "paragraph": "抱朴子曰：“客嘲余云：先生載營抱一，韜景靈淵，背俗獨徃，邈爾蕭然。計決而猶與不棲於心術，分定而世累無餘於胷間。伯陽以道德為首，莊周以逍遥冠篇，用能標峻格於九霄，宣芳烈於罔極也。今先生髙尚勿用，身不服事，而著君道臣節之書；不交於世，而作譏俗救生之論；甚愛骭毛，而綴用兵戰守之法；不营進趨，而有審舉窮達之篇。蒙竊惑焉。”",
                    "zhushu": "",
                    "type": 2
                },
                {
                    "paragraph": "抱朴子曰：“君臣之大，次於天地。思樂有道，出處一情，隱顯任時，言亦何繫？大人君子，與事變通。老子，無為者也；鬼谷，終隱者也，而著其書，咸論世務。何必身居其位，然後乃言其事乎？夫噐非瓊瑶，楚和不泣；質非潜虬，風雲不集。余才短德薄，幹不適治，出處同歸，行止一致。豈必達官乃可議政事，居否則不可論治亂乎？常恨莊生言行自伐，桎梏世業，身居漆園，而多誕談，好畫鬼魅，憎圖狗馬，狹細忠貞，貶毀仁義。可謂彫虎𦘕龍，難以徵風雲；空扳億萬，不能救無錢。孺子之竹馬，不免於脚剥；𡈽柈之盈案，無益於腹虚也或人又曰：“然吾子所著，彈斷風俗，言苦辭直，吾恐適足取憎在位，招𢷤扵時，非所以揚聲發譽，見貴之道也。”",
                    "zhushu": "",
                    "type": 2
                },
                {
                    "paragraph": "抱朴子曰：“夫制噐者珍於周急，而不以采𩛙外形為善；立言者貴扵助教，而不以偶俗集譽為髙。若徒阿順謟䛕，虚羙隱惡，豈所匡失弼違，醒迷補過者乎？慮寡和而廢白雪之音，嫌難售而賤連城之價，余無取焉。非不能屬華豔以取恱，非不知抗直言之多吝，然不忍違情曲筆，錯濫真偽，欲令心口相契，顧不愧景，冀知音之在後也。否泰有命，通塞聽天，何必書行言用，榮及當年乎！夫君子之開口動筆，必戒悟蔽，式整雷同之傾邪，磋礱流遁之闇穢。而著書者徒飾弄華藻，張磔迂濶，屬難驗無益之辭，治靡麗虚言之羙，有似堅白厲修之書，公孫刑名之論，𨿽曠籠天地之外，㣲入無間之内，立觧連環，離同合異，鳥影不動，雞卵有足，犬可為羊，大龜長虵之言，適足示巧表奇以誑俗，何異乎畫敖倉以救飢，仰天漢以觧渴？説崑山之多玉，不能賑原憲之貧；觀藥藏之簿領，不䏻治危急之疾。墨子刻木雞以厲天，不如三寸之車鎋；管青鑄騏驥於金象，不如駑馬之周用。言髙秋天而不可施者，丘不與易也。”",
                    "zhushu": ""
                }
            ]
        },
        {
            "name": "喻蔽外篇第四十三",
            "paragraphs": [
                {
                    "paragraph": "喻蔽外篇第四十三",
                    "zhushu": "",
                    "type": 1
                },
                {
                    "paragraph": "抱朴子曰：“余雅謂王仲任作論𢖍八十餘篇，為冠倫大才。有同門魯生難余曰：‘夫瓊瑶以寡為奇，磧礫以多為賤。故庖犧卦不盈十，而彌綸二儀；老氏言不滿萬，而道德備舉。王充著書，兼箱累袠，而乍出乍入，或儒或墨，屬詞比義，又不盡羙。所謂陂原之蒿莠，未若步武之黍稷也。’抱朴子答曰：‘且夫作者之謂聖，述者之謂賢，徒見述作之品，未聞多少之限也。吾子所謂竄巢穴之沈昧，不知八紘之無外；守燈燭之宵曜，不識三光之晃朗；遊潢洿之淺狹，未覺南溟之浩汗；滯丘垤之位埤，不寤嵩岱之峻極也。兩儀所以稱大者，以其凾括八荒，緬邈無表也；山海所以為富者，以其包籠曠闊，含受雜錯也。若如雅論，貴少賤多，則穹隆無取乎宏燾，而旁泊不貴扵厚載也。夫迹水之中，無吞舟之鱗；寸枝之上，無𡸁天之翼；蟻垤之顛，無扶桑之林；潢潦之源，無襄陵之流。巨鼇首冠瀛洲，飛波凌乎方丈；洪桃盤扵度陵，建木竦於都廣。沉鯤横於天池，雲鵬戾乎玄象。且夫雷霆之駭，不能細其響；黄河之激，不䏻局其流。騏騄追風，不能近其迹；鴻鵠𡚒翅，不能卑其飛。雲厚者，雨必猛；弓勁者，箭必逺。王生學愽才大，又安省乎？吾子云：“玉以少貴，石以多賤。”夫玄圃之下，荆華之顛，九貟之澤，折方之淵，琳琅積而成山，夜光煥而灼天，顧不善也？又引庖犧氏著作不多。若夫周公旣繫大易，加之以禮樂；仲尼作春秋，而重之以十篇。過於庖犧，多於老氏，皆當貶也。言少則至理不備，辭寡即庻事不暢。是以必湏篇累卷積，而綱領舉也。羲和昇光以啓旦，望舒曜景以灼夜。五材並生而異用，百藥雜秀而殊治。四時㑹而嵗功成，五色聚而錦繡麗，八音諧而簫韶羙，群言合而道藝辯。積猗頓之財，而用之甚少，是何異於原憲也？懷無銓之量，而著述約陋，亦何别於𤨏碌也？音為知者珍，書為識者傳。瞽曠之調鍾，未必求觧扵同世；格言髙文，豈患莫賞而减之哉？且夫江海之穢物，不可勝計，而不損其深也；五嶽之曲木，不可訾量，而無𧇊其峻也。夏君之璜，𨿽有分毫之瑕，暉曜符彩，足相補也；數千萬言，𨿽有不艶之辭，事義髙逺，足相掩也。故曰四瀆之濁，不方瓮水之清；巨象之瘦，不同羔羊之肥矣。子又譏之：“乍入乍出，或儒或墨。”夫發口為言，著紙為書，書者所以代言，言者所以書事。若用筆不宜雜載，是論議當常守一物。昔諸侯訪政，弟子問仁，仲尼答之，人人異辭。蓋因事託規，隨時所急。譬猶治病之方千百，而針灸之處無常，却寒以溫，除熱以冷，其於救死存身而已，豈可詣者逐一道，如齊楚而不改路乎？陶朱、白圭之財不一物者，豐也；雲夢、孟諸所生萬殊者，曠也。故淮南鴻烈，始於原道淑真，而亦有兵略主術。莊周之書，以死生為一，亦有畏犧慕龜，請粟救飢。若以所言不純，而棄其文，是治珠翳而剜眼，療濕痺而刖足，患荑莠而刈穀，憎枯枝而伐𣗳也。’”",
                    "zhushu": ""
                }
            ]
        },
        {
            "name": "百家外篇第四十四",
            "paragraphs": [
                {
                    "paragraph": "百家外篇第四十四",
                    "zhushu": "",
                    "type": 1
                },
                {
                    "paragraph": "抱朴子曰：“百家之言，𨿽不皆清翰鋭藻，弘麗汪濊，然悉才士所寄心，一夫澄思也。正經為道義之淵海，子書為增深之川流。仰而比之，則景星之佐三辰；俯而方之，則林薄之禆嵩嶽。而學者專守一業，游井忽海，遂䟾躓於泥濘之中，而沈滯乎不移之囦。子書彼引玄曠，𦕈邈泓窈，緫不測之源，揚無遺之流，變化不繫扵規矩之方圓，旁通不淪於違正之邪徑。風格髙嚴，重仭難盡。是偏嗜酸甜者，莫能賞其□也；用思有限者，不得辯其神也。先民歎息於才難，故百世為隨踵，不以璞不生板桐之嶺，而捐𦡱夜之寶；不以書不出周孔之門，而廢𦔳教之言。猶彼操水者，噐𨿽異而救火同焉。譬若鍼灸者，術𨿽殊而攻疾均焉。狹見之徒，區區執一，去博亂精，思而不識，合錙銖可以齊重於山陵，聚百千可以致數於億兆。或詩賦𤨏碎之文，而忽子論深羙之言，真偽顛倒，玉石混殽，同廣樂於桑間，均龍章於素質，可悲可慨，豈一條哉！”",
                    "zhushu": ""
                }
            ]
        },
        {
            "name": "文行外篇第四十五",
            "paragraphs": [
                {
                    "paragraph": "文行外篇第四十五",
                    "zhushu": "",
                    "type": 1
                },
                {
                    "paragraph": "或曰：“德行者，本也；文章者，末也。故四科之序，文不居上。然則著紙者，糟粕之餘事；可傳者，祭畢之芻狗，卑髙之格，是可譏矣。”抱朴子答曰：“筌可棄而魚未獲，則不得無筌；文可廢而道未行，則不得無文。若夫翰迹韻略之廣逼，屬辭比義之妍媸，源流至到之修短，韞籍汲引之深淺，其懸絶也，𨿽天外毫内，不足以喻其遼邈；其相傾也，𨿽三光熠燿，不足以方其巨細。龍淵鈆鋋，未足譬其𨦣鈍；鴻羽積金，未足方其輕重。而俗士唯見能染毫畫紙，便槩以一例，斯伯氏所以永思鍾子，郢人所以格斤不運也。夫斵削者比肩，而班、狄擅絶手之名；援琴者至多，而虁、襄專清聲之稱；廐馬千駟，而騏騮有邈羣之價；羙人萬計，而威施有超世之色者，蓋逺過衆也。且文章之與德行，猶十尺之與一丈，謂之餘事，未之前聞也。八卦生乎鷹隼之被，六甲出於靈龜之負，文之所在，𨿽且貴，本不必便䟽，末不必皆薄。譬錦繡之因素地，珠玉之託蜯石，雲雨生於膚寸，江河始於咫尺，理誠若兹，則雅論病矣。”又曰：“應龍徐舉，顧眄而凌雲；汗血緩步，呼吸而千里。故螻螘怪其無階而髙致，駑蹇驚過已之不漸也。若夫馳驟詩論之中，周旋一經之内，以常情覽巨異，以𥚹量測無涯，始自髫齔，詣于振素，不䏻得也。又世俗率貴古昔而賤當今，敬所聞而黷所見。同時𨿽有追風絶景之駿，猶謂不及伯樂之所御也；𨿽有宵朗兼城之璞，猶謂不及楚和之泣也；𨿽有斷馬指雕之劒，猶謂不及歐冶之所鑄也；𨿽有生枯起朽之藥，猶謂不及和、鵲之所合也；𨿽有冠群獨行之士，猶謂不及於古人也。”",
                    "zhushu": ""
                }
            ]
        },
        {
            "name": "正郭外篇第四十六",
            "paragraphs": [
                {
                    "paragraph": "正郭外篇第四十六",
                    "zhushu": "",
                    "type": 1
                },
                {
                    "paragraph": "抱朴子曰：嵇生以為：“太原郭林宗，竟不恭三公之命，學無不涉，名重於徃代，加之以知人，知人則哲，蓋亞聖之噐也。及在衰世，棲棲惶惶，席不暇温，志在乎匡亂行道，與仲尼相似。”余答曰：“夫智與不智，存於一言，摳機之玷，亂乎白珪。愚謂亞聖之評，未易以輕有許也。夫所謂亞聖者，必具體而㣲，命世絶倫，與彼周、孔，其間無所復容之謂也。若人者，亦何足登斯格哉！林宗拔萃翹特，鑒識朗徹，方之常人，所議固多，引之上及，實復未足也。此人有機辯風姿，又巧自抗遇而善用，且好事者為之羽翼，延其聲譽於四方，故能挾之見准慕於亂世，而為過聽不覈實者所推䇿。及其片言所褒，則重於千金；遊步所經，則賢愚波蕩，謂龍鳯之集，奇瑞之出也。吐聲則餘音見法，移足則遺迹見擬，可謂善擊建鼓而當揭日月者耳，非真隱也。蓋欲立朝則世已大亂，欲潜伏則悶而不堪，或躍則畏禍害，確爾則非所安。彰偟不定，載肥載臞，而世人逐其華而莫研其實，翫其形而不統其神。故遭雨巾壞，猶復見俲，不覺其短，皆是𩔗也。俗民追聲，一至於是，故其𨿽有𡙇隟，莫之敢指也。夫林宗學涉知人，非無分也，然而未能避過實之名，而闇扵自料也。或勸之以出仕進者，林宗對曰：‘吾晝察人事，夜㸔乾象，天之所廢，不可支也。方今運在明夷之爻，值勿用之位，蓋盤桓潜居之時，非在天利見之㑹也。𨿽在原陸，猶恐滄海流横，吾其魚也，况可冐衝風而乗奔波乎？未若巖岫頥神，娯心彭老，優哉㳺㦲，聊以卒嵗。’案林宗之言，其知漢之不可救，非其才之所辯，審矣。法當仰隮商洛，俯泛五湖，追巢父於峻嶺，尋漁父扵滄浪。若不能結蹤山客，離群獨徃，則當掩景淵洿，韜鱗括囊。而乃自西徂東，席不暇溫，欲慕孔、墨棲棲之事，聖者憂世，周流四方，猶為退士所見譏彈。林宗才非應期，噐不絶倫，出不能安上治民，移風易俗，入不能彈毫屬筆，祖述六藝。行自衒耀，亦旣過差，收名赫赫，受饒頗多。然卒進無補於治亂，退無迹於竹帛，觀傾視汨，氷泮草靡，未有異庸人也。無故沉浮扵波濤之間，倒屣於埃塵之中，遨集京邑，交𨵿貴游，輪刓筴弊，匪遑啓處，遂使聲譽翕習，秦、胡景附，巷結朱輪之軌，堂列赤紱之客，軺車盈街，載奏連車，誠為㳺俠之徒，未合逸隱之科也。有道之世而臻此者，猶不得復厠髙潔之條貫，為秘丘之俊民，而脩兹在於危亂之運，奚足多哉！孰不謂之闇於天人之否泰，蔽於自量之優劣乎？空背恬黙之塗，竟無有為之益，不值禍敗，蓋其幸耳。以此為憂世念國，希擬素王，有似蹇足之尋龍騏，斥鷃之逐鴻鵠，焦𡨋之方雲鵬，鼷鼬之比巨象也。然則林宗可謂有耀俗之才，無用守之質。見無不了，庻幾大用。符采外發，精神内虚。不勝煩躁，言行相伐。口稱静退，心希榮利。未得玄圃之棲禽，九淵之潜靈也。自衒自媒，士女之𨢄事也。知其不可，而尤俲尤師，亞聖之噐，其安在乎？𨿽云知人，知人之明，乃唐虞之所難，尼父之所病。夫以明並日月，原始見終，且猶有失，不能常中，况於林宗螢燭之明，得失半解，已為不少矣。然則名稱重於當世，羙談盛於旣沒。故其所得者，則世共傳聞；而所失者，則莫之有識爾。𨿽頗甄無名之士於草萊，指未剖之璞於丘園，然未能進忠烈於朝廷，立禦侮於壃場，解亡徵於倒懸，折逆謀之競逐。若鮑子之推管生，平仲之達穰苴。林宗名振於朝廷，敬於一時，三九肉食，莫不欽重。力足以拔才，言足以起滯，而但養疾京輦，招合賔客，無所進致，以匡危蔽。徒能知人，不肯薦舉，何異知沃壤之任良田，識直木之中梁柱，而終不墾之以播嘉穀，伐之以構梁棟，奚辭於不粒，何救於露居哉？其距貢舉者，誠髙操也；其走不休者，亦其疾也。”嵇生又曰：“林宗存為一世之所式，沒則遺芳永播，碩儒俊士，未或指㸃，而吾生獨評其短，無乃見嗤於將來乎？”抱朴子曰：“曷為其然哉！茍吾言之𠃔者，當付之於後，後之識者，何恤於寡和乎？且前賢多亦譏之，獨皇主褒過耳。故太傅諸葛公元遜亦曰：‘林宗隱不修遁，出不益時，實欲揚名養譽而己。街談巷議以為辯，訕上謗政以為髙，時俗貴之，歙然猶郭解、原涉見趨於曩時也。後進慕聲者，未能考之於聖王之典，論之於先賢之行，徒或華名，咸競准的。學之者如不及，談之者則盈耳。中人猶不覺，重蒙安能知？’故零陵太守殷府君伯緒，髙才篤論之士也，亦曰：‘林宗入交將相，出㳺方國，崇𥝠議以動衆，𨵿毀譽扵朝廷。其所善，則風騰雨驟，改價易姿；其所惡，則摧頓陸沉，士人不齒。折其名賢，遭亂隱遁，含光匿景，未為逺矣。君子行道，以匡君也，以正俗也。于時君不可匡，俗不可正，林宗周旋，清談閭閻，無救於世道之陵遲，無解於天民之憔悴也。’又故中書郎周生恭逺，英偉名儒也，亦曰：‘夫遇治而賛之，則謂之樂道；遭亂而救之，則謂之憂道；亂不可救而避之，則謂之守道。虞舜，樂道者也，仲尼，憂道者也，㣲子，守道者也。漢室將傾，世務交游，林宗法當慨然𥝠心，要同契君子，共矯而正之，而身棲棲為之雄伯，非救世之宜也。于時𨿽諸黄門，六畜自寓耳。其陳蕃、竇武之徒，𨿽鼎司牧伯，皆貴重林宗，信其言論臧否，取定於匡危易俗，不亦可冀乎？而林宗旣不能薦有為之士，立毫毛之益，而逋逃不仕也，則方之巢、許；廢職待客者，則比之周公；養徒避役者，則擬之仲尼；棄親依豪者，則同之游、夏。是以世眩名實，而大亂滋甚也。若謂林宗不知，則無以稱聦明；若謂知之而不改，則無以言憂道。昔四豪似周公而不能為周公，今林宗似仲尼而不得為仲尼也。’”於是問者慨而嘆曰：“然則斯人乃避亂之徒，非全隱之髙矣。”",
                    "zhushu": ""
                }
            ]
        },
        {
            "name": "彈禰外篇第四十七",
            "paragraphs": [
                {
                    "paragraph": "彈禰外篇第四十七",
                    "zhushu": "",
                    "type": 1
                },
                {
                    "paragraph": "抱朴子曰：“漢末有禰𢖍者，年二十有三。孔文舉齒過知命，身居九列，文學冠群，少長稱譽，名位殊絶，而友𢖍於布衣，又表薦之於漢朝，以為宜起家作臺郎，云：‘惟岳降神，異人並出。目所一見，輙誦於口；耳所瞥聞，不忘於心。性與道合，思若有神。’其歎之如此。𢖍游許下，自公卿國士以下，𢖍初不稱其官，皆名之云阿某，或以姓呼之為某兒，呼孔融為大兒，呼楊脩為小兒，荀彧猶强可與語，過此以徃，皆木梗泥偶，似人而無人氣，皆酒瓮飯囊耳。百官大㑹，𢖍時在坐，忽顰𩖑悽愴，哀歎忼慨。或譏之曰：‘英豪樂集，非所歎也。’𢖍顧盻歴視稠衆而答曰：‘在此積尸列柩之間，仁人安能不悲乎？’曹公甞切齒欲殺之，然復無正有入法應死之罪，又惜有殺儒生之名，乃謫作鼓吏。𢖍了無悔情耻色，乃縛角於柱，口就吹之，乃有異聲，並揺鼗撃鼓，聞者不知其一人也。而論更劇，無所顧忌。尋亡走，投荆州牧劉表。表欲作書與孫權討逆，于時已全據江東，帶甲百萬，欲結輔車之援，共其距中國，使諸文士立草，盡思而不得表意，乃示𢖍。𢖍省之，曰：‘但欲使孫左右柱刀兒視之者，此可用爾。儻令張子布見此，大辱人也。’即摧壞投地。表悵然有怪色，謂𢖍曰：‘為了不中芸鋤乎？惜之也。’索紙筆便更書之。衆所作有十餘通，𢖍凡一歴視之，而已暗記，書之畢，以還表，表以還主。或有録所作之本也，以比校之，無一字錯，乃各大驚。表乃請𢖍更作，𢖍則作成，手不停輟，表甚以為佳而施用焉。𢖍驕傲轉甚，一州人士莫不憎恚，而表亦不復堪，欲殺之。或諌以為曹公名為嚴酷，猶能容忍，𢖍少有虚名，若一朝殺之，則天下游士莫復擬足於荆楚者也。表遂遣之。𢖍走到夏口，依將軍黄祖，祖待以上賔。祖大兒黄射與𢖍偕行，過人墓下，俱讀碑銘，一過而去。乆之，射曰：‘前所視碑文大佳，恨不寫也。’𢖍曰：‘卿存之名耳，我一覽尚記之。’即為暗書之。末有一字，石缺，乃不分明。𢖍與半字，曰：‘疑此當作某字，恐不審也。’射省可難，言行輕人，宻願榮顯，是以髙游鳯林，不能幽翳蒿萊。然修己駮剌，迷而不覺，故開口見憎，舉足蹈禍。齎如此之伎倆，亦何理容於天下而得其死哉？猶裊鳴狐嚾，人皆不喜，音響不改，易處何益？許下人物之海也，文舉為之主，任荷之足為至到，扵此不安，已可知矣。猶必死之病，俞附、越人所無如何；朽木鈆鋌，班輸、歐冶所不能匠也。而復走投荆楚間，終陷極害，此乃𢖍懵蔽之効也。蓋欲之而不䏻得，非能得而弗用者矣。於戯！才士可勿戒哉！”嵇生曰：“吾所惑者，𢖍之虚名也；子所論者，𢖍之實病也。敢不寤寐於指南，投杖於折中乎？”",
                    "zhushu": ""
                }
            ]
        },
        {
            "name": "詰鮑外篇第四十八",
            "paragraphs": [
                {
                    "paragraph": "詰鮑外篇第四十八",
                    "zhushu": "",
                    "type": 1
                },
                {
                    "paragraph": "鮑生敬言好老莊之書，治鮑辯之言，以為古者無君，勝於今世。故其著論云：“儒者曰：‘天生烝民，而𣗳之君。’豈其皇天諄諄言，亦將欲之者為辭哉？夫彊者凌弱，則弱者服之矣；智者詐愚，則愚者事之矣。服之，故君臣之道起焉；事之，故力寡之民制焉。然則𨽾屬役御，由乎争彊弱而校愚智，彼蒼天果無事也。夫混茫以無名為貴，群生以得意為歡。故剥桂刻漆，非木之願；投鶡裂翠，非鳥所欲；促促銜鑣，非馬之性；荷軛運重，非牛之樂。詐巧之萌，任力違真，伐根之生，以飾無用，捕飛禽以供華玩，穿本完之鼻，絆天放之脚，蓋非萬物並生之意。夫役彼黎烝，養此在官，貴者禄厚，而民亦困矣。夫死而得生，欣喜無量，則不如何無死也。讓爵辭禄，以釣虚名，則不如本無讓也。天下逆亂焉，而忠義顯矣；六親不和焉，而孝慈彰矣。曩古之世，無君無臣，穿井而飲，耕由而食，日出而作，日入而息，汎然不繫，恢爾自得，不競不营，無榮無辱。山無蹊徑，澤無舟梁，川谷不通則不相并兼，士衆不聚則不相攻伐。是髙巢不探，深淵不漉，鳯鸞栖息於庭宇，龍鱗群遊扵園池，飢虎可履，虺蛇可執，涉澤而鷗鳥不飛，入林而狐兔不驚。勢利不萌，禍亂不作，干戈不用，城池不設，萬物玄同，相忘於道，疫癘不流，民獲考終，純白在胷，機心不生，含餔而熈，鼓腹而逰，其言不華，其行不𩛙。安得聚歛以奪民財，安得嚴刑以為坑穽。降及杪季，智用巧生，道德旣衰，尊卑有序，繁升降損益之禮，飾紱冕玄黄之服，起𡈽木於凌霄，構丹緑於棼撩。傾峻搜寶，泳淵採珠。聚玉如林，不足以極其變，積金成山，不足以贍其費。澶漫於滛荒之域，而叛其大始之本，去崇日逺，背朴彌増。尚賢，則民争名；貴貨，則盗賊起。見可欲，則真正之心亂；勢利陳，則去奪之塗開。造剡𨦣之噐，長侵割之患。弩恐不勁，甲恐不堅，𨥨恐不利，瞂恐不厚。若無凌暴，此皆可棄也。故曰：‘白玉不毀，孰為珪璋？道德不廢，安取仁義？’使夫桀紂之徒，得燔人，辜諫者；脯諸侯，葅方伯；剖人心，破人脛；窮驕滛之惡，用炰烙之虐。若令斯人並為匹夫，性𨿽凶奢，安得施之？使彼肆酷恣欲，屠割天下，由於為君，故得縱意也。君臣旣立，衆慝日滋。而欲攘臂乎桎梏之間，愁勞於塗炭之中；人主憂慄於廟堂之上，百姓煎擾乎困苦之中；閑之以禮度，整之以刑罰，是猶闢滔天之源，激不測之流，塞之以撮壤，障之以指掌也。”",
                    "zhushu": "",
                    "type": 2
                },
                {
                    "paragraph": "抱朴子難曰：“盖聞冲昧旣闢，降濁升清；穹隆仰燾，旁泊俯停；乾坤定位，上下以形。逺取諸物，則天尊地卑，以著人倫之體；近取諸身，則元首股肱，以表君臣之序。降殺之軌，有自来矣。若夫太極混沌，兩儀無質，則未若玄黄剖判，七耀𡸁象，隂陽陶冶，萬物群分也。由兹以言，亦知烏聚獸散，巢栖穴竄，毛血是茹，結草斯服，入無六親之尊卑，出無階級之等威，未若庇體廣厦，稉梁嘉㫖，黻黼𦂶紈，御冬當暑，明辟莅物，良宰匠世，設官分職，宇宙穆如也。貴賤有章，則慕賞畏罰；勢齊力均，則争奪靡憚。是以有聖人作，受命自天，或結罟以畋漁，或贍辰而鑚燧，或甞卉以選粒，或構宇以仰蔽，備物致用，去害興利，百姓欣戴，奉而尊之，君臣之道，於是乎生，安有詐愚凌弱之理？三五迭興，道教遂隆，辯章勸沮，德盛刑清，明良之歌作，蕩蕩之化成。太階旣平，七政遵度，梧禽激響於朝陽，麟虞覿靈而来出，龜龍吐藻於河湄，景老摛耀於天路，皇風振於九域，凶噐戢乎府庫。是以禮制則君安，樂作而刑厝也。若夫奢滛狂暴，由乎人己，豈必有君便應爾乎？而鮑生獨舉衰世之罪，不論至治之義，何也？且夫逺古質朴，蓋其未變，民尚童蒙，機心不動。譬夫嬰孩，智慧未萌，非為知而不為，欲而忍之也。若人與人争草萊之利，家與家訟巢窟之地，上無治枉之官，下有重𩔗之黨，則𥝠闘過於公戰，木石鋭於干戈，交尸布野，流血絳路，乆而無君，噍𩔗盡矣。至於擾龍馴鳯，河圖洛書，或鱗銜甲負，或黄魚波湧，或丹禽翔授，或囬風三集，皆在有君之世，不出無王之時也。夫祥瑞之徵，指發玄極，或以表革命之符，或以彰至治之盛。若令有君不合天意，彼嘉應之来，孰使之哉？子若以混㝠為羙乎，則乾坤不宜分矣；若以無名為髙乎，則八卦不當畫矣。豈造化有謬而太昊之闇哉？雅論所尚，唯貴自然。請問夫識毋忘父，群生之性也；拜伏之敬，世之末飾也。然性不可任，必尊父焉；飾不可廢，必有拜焉。任之廢之，子安乎？古者生無棟宇，死無𣩵葬；川無舟檝之噐，陸無車馬之用。吞啖毒烈，以至殞斃；疾無醫術，枉死無限。後世聖人改而𡸁之，民到于今，賴其厚惠。機巧之利，未易敗矣。今使子居則反巢穴之陋，死則捐之中野，限水則泳之游之，山行則徒步負載；棄𪔂鉉而為生臊之食，廢針石而任自然之病。祼以為飾，不用衣裳；逢女為偶，不假行媒。吾子亦將曰不可也，况於無君乎？若令上世人如木石，玄氷結而不寒，肴粮絶而不飢者，可也。衣食之情，茍在其心，則所争豈必金玉？所競豈必榮位？橡茅可以生闘訟，藜藿足用致侵奪矣。夫有欲之性，萌於受氣之初；厚己之情，著於成形之日。賊殺并兼，起於自然。必也不亂，其理何居？夫明王在上，群后盡規，坐以待旦，昧朝旰食。延誹謗以攻過，貴昵屬之補察，𦗟輿謡以屬省，鑒履尾而夕惕，颺清風以掃穢，厲秋威以肅物。制峻網宻，有犯無赦。形戮以懲小罪，九伐以討大憝。猶懼豺狼之當路，感彛倫之不叙，憂作威之凶家，恐姦宄之害國。故嚴司鷹揚以彈違，虎臣杖龯於方嶽。而狂狡之變，莫世乏之，而命放之，使無所憚，則盗跖將横行以掠殺，而良善端拱以待禍。無主所訢，無彊所憑，而冀家為夷齊，人皆柳惠，何異負豕而欲無臭，憑河而欲不濡，無轡筴而御奔馬，棄柁櫓而乗輕舟，未見其可也。”鮑生又難曰：“夫天地之位，二氣範物，樂陽則雲飛，好隂則川處，承柔剛以卒性，隨四八而化生，各附所安，本無尊卑也。君臣旣立，而變化遂滋。夫獺多則魚擾，鷹衆則鳥亂，有司設則百姓困，奉上厚則下民貧。壅崇寳貨，飾玩臺榭，食則方丈，衣則龍章，内聚曠女，外多鰥男，採難得之寶，貴奇怪之物，造無益之噐，恣不已之欲，非鬼非神，財力安出哉？夫穀帛積則民有飢寒之儉，百官備則坐靡供奉之費。宿衛有徒食之衆，百姓養游手之人。民乏衣食，自給己劇，况加賦歛，重以苦役，下不堪命，且凍且飢，冐法斯濫，於是乎在。王者憂勞於上，台𪔂顰𩖑於下，臨深履薄，懼禍之及。恐智勇之不用，故厚爵重禄以誘之；恐姦釁之不虞，故嚴城深池以備之。而不知禄厚則民匱而臣驕，城嚴則役重而攻巧。故散鹿臺之金，發巨橋之粟，莫不懽然，况乎本不聚金而不歛民粟乎？休牛桃林，放馬華山，載戢干戈，載櫜弓矢，猶以為泰，况乎本無軍旅而不戰不戍乎？茅茨土階，棄織拔葵，雜囊為幃，濯裘布被，妾不衣帛，馬不秣粟，儉以率物，以為羙談。所謂盗跖分財，取少為讓，陸處之魚，相喣以沫也。夫身無在公之役，家無輸調之費，安土樂業，順天分地，内足衣食之用，外無勢利之争，操杖攻刼，非人情也。象刑之教，民莫之犯，法令滋彰，盗賊多有。豈彼無利性，而此專貪殘？蓋我清静則民自正，下疲怨則智巧生也。任之自然，猶慮凌暴，勞之不休，奪之無已，田蕪倉虚，杼軸之空，食不充口，衣不周身，欲令勿亂，其可得乎！所救禍而禍彌深，峻禁而不止也。關梁所以禁非，而猾吏因之以為非焉；𢖍量所以檢偽，而邪人因之以為偽焉；大臣所以扶危，而姦臣恐主之不危；兵革所以静難，而寇者盜之以為難：此皆有君之所致也。民有所利，則有争心，富貴之家，所利重矣。且夫細民之争，不過小小，匹夫校力，亦何所至？無疆土之可貪，無城郭之可利，無金寶之可欲，無權柄之可競，勢不能以合徒衆，威不足以驅異人。孰與王赫斯怒，陳師鞠旅，推無讎之民，攻無罪之國，僵尸則動以萬計，流血則漂樐丹野；無道之君，無世不有，肆其虐亂，天下無邪；忠良見害於内，黎民暴骨於外，豈徒小小争奪之患邪？至於移父事君，廢孝為忠，申令無君，亦同有之耳。古之為屋，足以蔽風雨，而今則被以朱紫，飾以金玉；古之為衣，足以掩身形，而今則玄黄黼黻，錦𦂶羅紈；古之為樂，足以定人情，而今則煩乎滛聲，驚魂傷和；古之飲食，足以充飢虚，而今則焚林漉淵，宰割群生。”“豈可以事之有過而都絶之乎？若令唐、虞在上，稷、卨賛事，卑宫薄賦，使民以時，崇節儉之清風，肅玉食之明禁，質素簡約者，貴而顯之，亂化侵民者，黜而戮之，則頌聲作而黎庻安矣。何必慮火災而壞屋室，畏風波而填大川乎？”",
                    "zhushu": "",
                    "type": 2
                },
                {
                    "paragraph": "抱朴子曰：“鮑生貴上古無君之論，余旣駮之矣。後所荅余文，多不能盡載，余抄條其論而牒詰之云。”鮑生曰：“人君採難得之寶，聚奇怪之物，飾無益之用，猒無己之求。”",
                    "zhushu": "",
                    "type": 2
                },
                {
                    "paragraph": "抱朴子詰曰：“請問古今帝王，盡採難得之寶，聚奇怪之物乎？有不爾者也。余聞唐堯之為君也，摘金於山；虞舜之禪也，捐璧於谷。䟽食菲服，方之監門，其不汔淵剖珠，傾巖刋玉，鑿石鑠黄白之鑛，越海裂翡翠之羽，網瑇𤦛於絶域，掘丹青於㟭漢，亦可知矣。夫服章無殊，則威重不著；名位不同，則禮物異數。是以周公辯貴賤上下之典式，宫室居處，則有堵雉之限；冠盖旌旗，則有文物之飾；車服噐用，則有多少之制；庖厨供羞，則有法膳之品。年凶災𤯝，又减撤之。無己之慾，不在有道。子之所云，可以聲桀、紂之罪，不足以定雅論之證也。”鮑生曰：“人君後宫三千，豈皆天意？榖帛積，則民飢寒矣。”抱朴子詰曰：“王者妃妾之數，聖人之所制也。聖人與天地合其德者也。其德與天地合，豈徒異哉？夫豈徒欲以順情盈慾而已乎？乃所以佐六宫，理隂陽，教肅宗，奉祖廟，祗承大祭，供玄紞之服，廣本枝之路。且案周典九𡈽之記，及漢氏地理之最，天下女數多於男焉。王者所宗，豈足以逼當娶者哉？姫公思之，似已審矣。帝王師百僚以籍田，后妃將命婦以蠶織，下及黎庻，農課有限，力佃有賞，怠惰有罰，十一而稅，以奉公用。家有備凶之儲，國有九年之積，各得順天分地，不奪其時，調薄役希，民無飢寒，衣食旣足，禮讓以興。昔文、景之世，百姓務農，家給戸豐，官倉之米，至腐赤不可勝計，然而士庻猶侯服鼎食，牛馬蓋澤，由於賦歛有節，不足損下也。至於季世，官失佃課之制，𥝠務浮未之業，生榖之道不廣，而游食之徒滋多，故上下同之，而犯非者衆。鮑生乃歸咎有君，未若譏采擇之過限，剌農課之不實，責牛飲之三千，貶履𤱔與太半，但使後宫依周禮，租調不横加，斯則可矣。必無君乎？夫一日晏起，則事有失所。即鹿無虞，維入于林中，安可終已？靡所宗統，則君子失所仰，凶人得其志，網踈猶漏，可都無網乎？”鮑生曰：“人生也，衣食已劇，况又加之以收賦，重之以力役，飢寒並至，下不堪命，冐法犯罪，於是乎生。”",
                    "zhushu": "",
                    "type": 2
                },
                {
                    "paragraph": "抱朴子詰曰：“蜘蛛張網，蚤蝨不餒。使人智巧，役用萬物，食口衣身，何足劇乎？但患富者無知止之心，貴者有無限之用耳。豈可以一䟾之故，而終身不行，以桀、紂之虐，思乎無主也？夫言主事彌張，賦歛之重於徃古，民力之疲於末務，飢寒所縁，以譏之可也。而言有役有賦，使國亂者，請問唐、虞升平之世，三代有道之時，為無賦役以相供奉，元首股肱，躬耕以自給耶？鮑生乃唯知飢寒並至，莫能固窮，獨不知衣食並足，而民知榮辱乎？”鮑生曰：“王者臨深履尾，不足喻危，假寐待旦，日昊旰食，將何為懼禍及也？”",
                    "zhushu": "",
                    "type": 2
                },
                {
                    "paragraph": "抱朴子難曰：“審能如此，乃聖主也。王者所病，在乎驕奢。賢者不用，用者不賢。夏癸指天日以自喻，秦始憂萬世之同謚，故致傾亡，取笑將來。若能懼危夕惕，廣納規諫，詢蒭蕘以待聽，養黄髪以乞言，何憂機事之有違，何患百揆之不康？夫戰兢則彛倫叙，怠荒則姦宄作，豈况無君，能無亂乎？”鮑生曰：“王者欽想奇瑞，引誘幽荒，欲以崇德邁威，厭耀朱服，白雉玉環，何益齊民乎？”",
                    "zhushu": "",
                    "type": 2
                },
                {
                    "paragraph": "抱朴子詰曰：“夫王者德及天，則有天瑞；德及地，則有地應。若乃景星摛光以佐望舒之耀，冠日含采以表羲和之晷，靈禽嗈喈於阿閣，金象焜晃乎清沼，此豈卑辭所致，厚幣所誘哉？王莽姦猾，包藏禍心，文致太平，誑眩朝野，貺遺外域，使送瑞物，豈可以此謂古皆然乎？夫見盈丈之尾，則知非咫尺之軀；覩尋仭之牙，則知非膚寸之口。故王母之遣使，明其玄化通靈，無逺不懷也。越裳之重譯，足知惠沾殊方，被無外也。夫絶域不可以力服，蠻貊不可以威攝，自非至治，焉能然哉？何者？鮑生謂為不用。夫周室非乏玉，而湏王母之環，以其為富；非儉膳，而渇越裳之雉，以充庖也。所以貴之者，誠以斯物為太平，則上無苛虐之政，下無失所之人，蜎飛蠕動，咸得其懽，有國之羙，孰多於斯？而云不用，無益於齊民，源逺體大，固未易見。鮑生之言，不亦宜乎？”鮑生曰：“人君恐姦釁之不虞，故嚴城以備之也。”",
                    "zhushu": "",
                    "type": 2
                },
                {
                    "paragraph": "抱朴子詰曰：“侯王設儉，大易所貴，不審嚴城何譏焉爾？夫兩儀肇闢，萬物化生，則邪正存焉爾。夫聖人知凶𨢄之自然，下愚之難移，猶春陽之不能榮枯朽，炎景之不䏻鑠金石。冶客慢藏，誨滛召盗，故取法乎習坎，備豫於未萌。重門有擊柝之警，治戎遏暴客之變，而欲除之，其理何居？兕之角也，鳯之距也，天實假之，何必日用哉？蜂蠆挾毒以衛身，智禽衘蘆以扞網，貛曲共穴以備徑至之鋒，水牛結陣以却虎豹之暴，而鮑生欲棄甲胄以進利刃，墮城池以正衝鋒。若令甲胄旣捐，而利刃不住，城池旣壞而衝鋒猶集，公輸、墨翟猶不自全，不審吾生計將安出乎？”或曰：“茍無可欲之物，𨿽無城池之固，敵亦不來者也。”",
                    "zhushu": "",
                    "type": 2
                },
                {
                    "paragraph": "抱朴子荅曰：“夫可欲之物，何必金玉？錐刀之末，愚民競焉。越人之大戰，由乎分蚺虵之不鈞；呉楚之反兵，起乎一株之桑葉。飢荒之世，人人相食，素手祼跣，逺則甫侯、子羔，近則于公釋之，探情審罰，剖豪析芒，受戮者吞聲而歌德，刖劓者没齒無怨言，此皆非無君之時也。昔有鰥在下，而四嶽不蔽；明揚仄陋，而元凱畢舉。或投屠刀而排金門，或釋板築而躡玉堂，或委芻豢而登卿相，或自亡命而為上將。伯柳達讎人，解狐薦怨家，方囬叩頭以致士，禽息碎首以推賢。敢問于時有君不耶？”又云：“田蕪廪虚，皆由有君。”“夫君非塞田之蔓草，臣非耗倉之雀鼠也。其蕪其虚，卒由戹運，水旱疫癘，以臻凶荒，豈在賦求，令其然乎？至於八政首食謂之民。夫后稷躬稼，有虞親耕，豐年多黍多稌，我庾惟億，民食其陳，白渠開而斥鹵膏壤。邵父起陽陵之陂，而積糓為山。叔敖創期思，而家有腐粟。趙過造三犂之巧，而關右以豐。任延教九真之佃，而黔庻殷飽。此豈無君之時乎？”",
                    "zhushu": ""
                }
            ]
        },
        {
            "name": "知止外篇第四十九",
            "paragraphs": [
                {
                    "paragraph": "知止外篇第四十九",
                    "zhushu": "",
                    "type": 1
                },
                {
                    "paragraph": "抱朴子曰：“禍莫大於無足，福無厚乎知止。抱盈居冲者，必全之筭也。宴安盛滿者，難保之危也。若夫善卷、巢、許、管、胡之徒，咸蹈雲物以髙驁，依龍鳯以竦迹，覘韜鋒於香餌之中，寤覆車乎来軔之路，違險塗以遐濟，故能免詹何之釣緡。可謂善料㣲景於形，覿堅氷於末霜；徙薪曲突於方熾之火，纚舟弭檝於衝風之前，聸九犗而深沈，望宻蔚而曾逝；不託巢於葦苕之末，不偃寢乎崩山之崖者也。斯皆噐大量弘，審機識致，凌儕獨徃，不牽常慾，神參造化，心遺萬物，可欲不能蠆介其純粹，近理不能耗滑其清澄。茍無若人之自然，誠難企及乎絶軌也。徒令知功成身退，慮勞大者不賞。狡兔訖則知獵犬之不用，髙鳥盡則覺良弓之將棄。鑒彭韓之明鏡，而念抽簮之術；覩越種之闇機，則識金象之貴。若范公汎艘以絶景，薛生遜亂以全潔，二䟽投印於方盈，田豫釋紱於漏盡。進脫亢悔之咎，退無濡尾之吝。清風足以揚千載之塵，德音足以祛將來之惑。方之陳竇，不亦邈乎！或智小敗於謀大，或轅弱折於載重，或獨是陷於衆非，或盡忠訐於兼㑹，或唱髙筭而受晁錯之禍，或竭心力而遭呉起之害。故有跼髙蹐厚，猶不免焉。公旦之放，仲尼之行，賈生遜𢷤於下土，子長熏骨乎無辜。樂毅平齊，伍員破楚，白起以百勝拓疆，文子以九術覇越，韓信功盖於天下，黥布㓕家以佐命。榮不移晷，辱以及之，不避其禍，豈智者哉！為臣不易，豈將一塗，要而言之，决在擇主。我不足頼，其驗如此。告退避賢，潔而且安，羙名厚實，禍莫大焉。䏻修此術，萬未有一。吉凶由人，可勿思乎？逆耳之言，樂之者希，獻納斯榮，將𨒪身禍。救訞謗其不睱，何信受之可必哉？夫矰繳紛紜，則鴛雛徊翮；坑穽充蹊，則鱗虞歛跡。情不可極，慾不可滿。達人以道制情，以計遣慾。為謀者猶冝使忠，况自為榮而不詳哉？蓋知足者，常足也；不知足者，無足也。常足者，福之所赴也；無足者，禍之所鍾也。生生之厚，殺哉生矣。宋氏引苗，郢人張革，誠欲其快，而實速萎裂。知進忘退，斯之以乎？夫筴奔而不止者，尠不傾墜；凌波而無休者，希不沉溺。㺯刄不息者，傷剌之由也。斫撃不輟者，缺毁之原也。盈則有損，自然之理。周廟之噐，豈欺我哉？故養由之射，行人識以弛弦；東野之御，顔子知其方敗。成功之下，未易乆處也。夫飲酒者不必盡亂，而亂者多焉。富貴者豈其皆危，而危者有焉。智者料事於倚伏之表，伐木於毫末之𥘉，吐髙言不於累棊之際，議治裘不於群狐之中。古人佯狂為愚，豈所樂哉？時之宜然，不獲已也。亦有深逃而陸遭濤波，幽遁而水被焚燒，若龔勝之絶粒以殞命，李業煎蹙以吞酖，由乎迹之有朕，景之不㓕也。若使行如蹈氷，身如居隂，動無遺蹤可尋，靜與無為為一，豈有斯患乎？又况乎揭日月以隱形骸，撃建鼓以狥利噐者哉！夫值明時則優於濟四海，遇險世則劣於保一身，為此永慨，非一士也。吾聞無熾不㓕，靡溢不損，煥赫有委灰之兆，春草為秋瘁之端。日中則昃，月盈則蝕，四時之序，成功者退。逺取諸物，則構髙崇峻之無限，則頽壞惟憂矣；近取諸身，則嘉膳㫖酒之不節，則結疾傷性矣。况乎其髙概雲霄，而積之猶不止；其威震人主，而加崇又不息者乎！蚊䖟墮山，適足翺翔；兕虎之墜，碎而為𩐋。此言大物不可失所也。且夫正色彈違，直道而行，打撲干紀，不慮讎隟，則怨深恨積。若舎法容非，屬託如響，吐剛茹柔，委曲繩墨，則忠䘮敗。居此地者，不亦榮乎！是以身名並全者甚希，而折足覆餗者不乏也。然而入則蘭房窈窕，朱帷組帳，文茵兼舒於華第，艶容粲爛於左右。輕體柔聲，清歌妙舞，宋蔡之巧，陽阿之妍。口吐採菱延露之曲，足躡渌水七槃之節。和音恱耳，冶姿娯心，宻宴繼集，𨤀醁不撤。仰登𦂶閣，俯映清淵，遊果林之丹翠，戯蕙圃之芬馥。文鱗瀺灂，釆羽頡頏，飛繳墮雲鴻，沉綸引魴鯉，逺珍不索而交集，玩弄紛華而自至。出則朱輪耀路，髙盖接軫，丹旗雲蔚，麾節翕赫，金口嘈囐，戈甲璀錯。得意託於後乗，嘉㫖盈乎屬車，窮游觀之娯，極畋漁之懽。聖明之譽，滿耳而入，謟恱之言，異口同辭。于時𦕈然，意蔑古人，謂伊、吕、管、晏不足筭也。豈覺崇替之相為首尾，哀樂之相為朝暮，肯謝貴盛，乞骸骨，背朱門而反丘園哉！若乃聖明在上，大賢讃事，百揆非我則不叙，兆民非我則不濟，髙而不以危為憂，滿而不以溢為慮者，所不論也。”",
                    "zhushu": "",
                    "type": 2
                },
                {
                    "paragraph": "窮達",
                    "zhushu": "",
                    "type": 2
                },
                {
                    "paragraph": "或問：“一流之才，而或窮或達，其故何也？俊逸縶滯，其有憾乎？”",
                    "zhushu": "",
                    "type": 2
                },
                {
                    "paragraph": "抱朴子荅曰：“夫噐業不異，而有抑有揚者，無知己也。故否泰，時也；通塞，命也。審時者何怨於沉潜，知命者何恨於卑瘁乎？故沉閭、渟鈞，精勁之良也，而不以撃，則朝菌不能斷焉；珧、華、黎、緑，連城之寳也，委之泥濘，則瓦礫積其上焉。故可珍而不必見珍也，可用而不必見用也。庸俗之夫，闇於别物，不分朱紫，不辯菽麥，唯以達者為賢，而不知僥求者之所達也；唯以窮者為劣，而不詳守道之所窮也。且夫懸象不麗天，則不䏻揚大明，灼無外；嵩、岱不託地，則不能竦峻極，概雲霄。兎足因夷塗以騁迅，龍艘汎激流以效速。離光非燧人不熾，楚金非歐冶不剡。豐華俟發春而表艶，棲鴻待衝颷而輕戾。四嶽不明揚，則有鰥不登庸；叔牙不推賢，則夷吾不式厚。穰苴賴平仲以超踔，淮隂因蕭公以鷹揚。雋生由勝之之談，曲逆縁無知之薦。元直起龍縈之孔明，公瑾貢虎卧之興覇。故能羙名𡸁於帝籍，弘勲著扵當世也。漢之末年，呉之季世，則不然焉。舉士也必附己者為前，取人也必多黨者為決。而附己者不必足進之噐也，同乎我故不能遺焉；而多黨者不必逸群之才也，信衆口故謂其可焉。或信此之庸猥，而不䏻遣所念之近情；或適彼之英異，而不能平心於至公。扵是釋銓𢖍而以䟽數為輕重矣，棄度量而以綸集為多少矣。于時之所謂雅人髙韻，秉國之鈞，黜陟決己，褒貶由口者，尠哉免乎斯累也，又况扵胷中卒有憎獨立、疾非黨、忌勝己、忽寒素者乎？悲夫！邈俗之士，不群之人，所以比肩不遇，不可勝計。或抑頓於藪澤，或立朝而非退也。蓋修德而道不行，藏噐而時不㑹。或俟河清而齒已沒，或竭忠勤而不見知。逺用不騁於一世，勲澤不加於生民。席上之珍，鬱於泥濘。濟物之才，終於無施。操築而不值武丁，抱竿而不遇西伯。自曩迄今，將有何限？而獨悲之，不亦陋哉！聸徑路之逺而耻由之，知大道之否而不改之。齊通塞扵一塗，付榮辱扵自然者，豈懷悒悶於知希，興永歎於川逝乎？疑其有憾，是未識至人之用心也。小年之不知大年，井蛙之不曉滄海，自有来矣。”",
                    "zhushu": "",
                    "type": 2
                },
                {
                    "paragraph": "重言",
                    "zhushu": "",
                    "type": 2
                },
                {
                    "paragraph": "抱朴子曰：“余友人玄怕先生者，齒在志學，固已窮覽六略，旁綜河雒。晝競羲和之末景，夕照望舒之餘輝。道靡逺而不究，言無㣲而不測。以儒道為城池，以機神為干戈。故談者莫不望塵而衘璧，文士寓目而格筆。俄而寤智者之不言，覺守一之無咎。意得則齊筌蹄之可棄，道乖則覺唱髙而和寡。於是奉老氏多敗之戒，思金人三緘之義，括鋒頴而如訥，韜脩翰於彤管。含金懷玉，抑謐華辯，終日彌夕，或無一言。門人進曰：‘先生黙然，小子胡述？且與庸夫無殊焉。竊謂號鍾不鳴，則不異於積銅；浮磬息音，則未别乎聚石也。’玄怕先生荅曰：‘吾特收逺名於萬代，求知己於將來，豈能競見知於今日，標格於一時乎？甄陶以盛酒，𨿽羙不見酣；身卑而言髙，𨿽是不見信。徒卷舌而竭聲，將何救於流遁？古人六十笑五十九，不逺迷復，乃覺有以也。夫玉之堅，金之剛也，冰之冷也，火之熱也，豈湏自言然後明哉？且八音九奏，不能無長短之病；養由百發不能止，將有一失之䟽。翫慿河者，數溺於水；好劇談者，多漏於口。伯牙謹於操絃，故終無煩手之累；儒者敬其辭令，故無樞機之辱。淺近之徒，則不然焉。辯虚無之不急，争細事以費言，論廣脩堅白無用之説，訟諸子非聖過正之書，損教益惑，謂之深逺。委棄正經，競洽邪學。或與闇見者較脣吻之勝負，為不識者吐清啇之談。對非敵力之人，旁無賞解之客，何異奏雅樂於木梗之側，陳玄黄於土偶之前哉？徒口枯氣乏，椎肮抵掌，斤斧缺壞而槃節不破，勃然戰色而乖忤愈逺。致令恚容表顔，𨢄言自口，偷薄之變，生乎其間，旣玷之謬，不可救磨。未若希聲以全大音，約説以俟識者。’”",
                    "zhushu": ""
                }
            ]
        },
        {
            "name": "自叙",
            "paragraphs": [
                {
                    "paragraph": "自叙",
                    "zhushu": "",
                    "type": 1
                },
                {
                    "paragraph": "抱朴子者，姓葛，名洪，字稚川，丹陽句容人也。其先葛天氏，蓋古之有天下者也。後降為列國，因以為姓焉。洪曩祖為荆州剌史，王莽之簒，君耻事國賊，棄官而歸，與東郡太守翟義共起兵，將以誅莾，為莾所敗，遇赦免禍，遂稱疾自絶於世。莾以君宗强，慮終有變，乃徙君於瑯瑘。君之子浦廬，起兵以佐光武，有大功。光武踐祚，以廬為車騎，又遷驃騎大將軍，封下邳僮縣侯，食邑五千户。開國𥘉，侯之弟文隨侯征討，屡有大捷。侯比上書，文為訟功，而官以文𥝠從兄行，無軍名，遂不為論。侯曰：“弟與我同冒矢石，瘡痍周身，傷失右眼，不得尺寸之報，吾乃重金累紫，何心以安？”乃自表乞轉封於弟。書至上請報。漢朝欲成君髙義，故特聽焉。文辭不獲已，受爵，即弟為驃騎營立宅舎於博望里，于今基兆石礎存焉。又分割租秩以供奉吏士，給如二君焉。驃騎殷勤止之而不從。驃騎曰：“此更煩役國人，何以為讓？”乃託他行，遂南渡江而家于句容，子弟躬耕，以典籍自娯。文累使奉迎驃騎，驃騎終不還。文令人守䕶慱望宅舎，以冀驃騎之反，至于累世無居之者。洪祖父學無不涉，究測精㣲，文藝之髙，一時莫倫，有經國史才，仕呉，歴宰海鹽、臨安、山隂三縣，入為吏部侍郎、御史中丞、廬陵太守、吏部尚書、太子少傅、中書大鴻臚、侍中、光禄勲、輔呉將軍，封呉壽縣侯。洪父以孝友聞，行為士表，方册所載，罔不窮覽。仕呉五官郎中正，建城、南昌二縣令，中書郎、廷尉平、中䕶軍，拜㑹稽太守，未辭，而晋軍順流，西境不守，慱簡秉文經武之才，朝野之論，僉然推君，於是轉為五郡赴警。大都督給親兵五千，緫統征軍，戍遏壃塲，天之所懷，人不能支，故主欽若，九有同實。君以故官赴除郎中，稍遷至太中大夫，歴位大中肐郷令。縣户二萬，舉州最治，德化尤異，恩洽刑清，野有頌聲，路無姦跡。不佃公田，越界如市，秋毫之贈，不入于門，紙筆之用，皆出𥝠財。刑厝而禁止，不言而化行。以疾去官，發詔見用為呉王郎中令，正色弼違，進可替不，舉善彈枉，軍國肅雍。遷邵陵太守，卒於官。洪者，君之第三子也。生晚，為二親所嬌饒，不早見督以書史。年十有三，而慈父見背，夙失庭訓，飢寒困瘁，躬執耕穡，承星履草，宻勿疇襲。又累遭兵火，先人典籍蕩盡，農隙之暇無所讀，乃負笈徒步行借，又卒於一家，少得全部之書。益破功日，伐薪賣之，以給紙筆，就營田園處，以柴火寫書。坐此之故，不得早涉藝文。常乏紙，毎所寫，反覆有字，人尠能讀也。年十六，始讀孝經、論語、詩、易。貧乏無以逺尋師友，孤陋寡聞，明淺思短，大義多所不通。但貪廣覽，於衆書乃無不暏誦精持，曽所披涉，自正經、諸史、百家之言，下至短雜文章，近萬卷。旣性闇善忘，又少文，意志不專，所識者甚薄，亦不免惑。而著述時猶得有所引用，竟不成純儒，不中為傳授之師。其河、雒、圖、緯，一視便止，不得留意也。不喜星書及筭術、九宫、三棊、太一、飛符之屬，了不從焉，由其若人而少氣味也。晚學風角、望氣、三元、遁甲、六壬、太一之法，粗知其㫖，又不研精。亦計此輩率是為人用之事，同出身情，無急此以自勞役，不如省子書之有益，遂又廢焉。案别録、藝文志，衆有萬三千二百九十九卷，而魏代以來，群文滋長，倍於徃者，乃自知所未見之多也。江表書籍，通同不具，昔故詣京師索奇異，而正值大亂，半道而還，毎興嘆恨。今齒近不惑，素志衰頽，但念損之又損，為乎無為，偶耕藪澤，茍存性命耳。博涉之業，於是日沮矣。洪之為人也，而騃野，性鈍口訥，形貌𨢄陋，而終不辨自矜飾也。冠履垢弊，衣或繿縷，而或不耻焉。俗之服用，俄而屢改，或忽廣領而大帶，或身促而脩䄂，或長裾曵地，或短不蔽脚。洪其於守常，不隨世變，言則率實，杜絶嘲戯，不得其人，終日黙然，故邦人咸稱之為“抱朴之士”，是以洪著書，因以自號焉。洪禀性尫羸，兼之多疾，貧無車馬，不堪徒行，行亦性所不好。又患弊俗，捨本逐末，交游過差，故遂撫筆閑居，守静蓽門，而無趨所之從。至於權豪之徒，𨿽在宻跡，而莫或相識焉。衣不辟寒，室不免漏，食不充虚，名不出户，不䏻憂也。貧無僮僕，籬落頓決，荆𣗥叢於庭宇，蓬莠塞乎階霤，披榛出門，排草入室，論者以為意逺忽近，而不怒其乏役也。不曉謁，以故𥘉不修見官長。至於吊大䘮，省困疾，乃心欲自勉强，令無不必至。而居疾少健，恒復不周，毎見譏責於論者，洪引咎而不恤也。意茍無餘，而病使心違，顧不媿己而己，亦何理於人之不見亮乎？唯明鑒之士，乃恕其信抱朴，非以養髙也。世人多慕豫親之好，推闇至之宻。洪以為知人甚未易，上聖之所難，浮雜之交，口合神疕，無益有損，𨿽不能如朱公叔一切絶之，且必湏清澄詳悉，乃處意焉。又為此見憎者甚衆而不改也。馳逐茍達，側立勢門者，又共疾洪之異於己而見疵毀，謂洪為傲物輕俗。而洪之為人，信心而行，毀譽皆置於不聞。至患近人，或恃其所長，而輕人所短。洪忝為儒者之末，毎與人言，常度其所知而論之，不强引之以造彼所不聞也。及與學士有所辯識，毎舉綱領，若值惜短，難解心家，但粗説意之與向，使足以發寤而已，不致苦理，使彼率不得自還也。彼静心者，存詳而思之，則多自覺而得之者焉。度不與言者，𨿽或有問，常辭以不知，以免辭費之過也。洪性深不好干煩官長，身少及長，曽救知己之抑者數人，不得有言於在位者。然其人皆不知洪之恤也，不忍見其陷於非理，宻自營之耳。其餘𨿽親至者，在事乗勢，與洪無惜者，終不以片言半字少累之也。至於粮用窮匱，急合湯藥，則換求朋𩔗，或見濟，亦不讓也。受人之施，必皆乆乆漸有以報之，不令覺也。非𩔗則不妄受其饋致焉。洪所食有旬日之儲，則分以濟人之乏，若殊自不足，亦不割己也。不為皎皎之細行，不治察察之小廉。村里凡人之謂良守善者，用時或齎酒餚候洪，𨿽非儔匹，亦不拒也。後有以荅之，亦不登時也。洪甞謂史雲不食於昆弟，華生治潔於昵客，盖邀名之偽行，非廊廟之逺量也。洪尤疾無義之人，不勤農桑之本業，而慕非義之姦利，持郷論者，則賣選舉以取謝，有威勢者，則解符䟽以索財。或有罪人之賂，或枉有理之家，或為逋逃之藪而饗亡命之人，或挾使民丁妨以公役，或强收錢物以求貴價，或占錮市肆奪百姓之利，或割人田地刼孤弱之業，𢛌恫官府之間，以窺掊尅之益，内以誇妻妾，外以釣名位，其如此者，不與交焉。由是俗人憎洪疾己，自然䟽絶。故巷無車馬之跡，堂無異志之賔，庭可設雀羅，而机筵積塵焉。洪自有識，逮以將老，口不及人之非，不說人之𥝠，乃自然也。𨿽僕竪有其所短所羞之事，不以戯之也。未甞論評人物之優劣，不喜訶譴人交之好惡。或為尊長所逼問，辭不獲已，其論人也，則獨舉彼體中之勝事而已，其論文也，則撮其所得之佳者，而不指摘其病累，故無毀譽之怨。貴人時或問官吏民甲乙何如，其清髙閑能者，洪指説其快事；其貪暴闇塞者，對以偶不識悉。洪由此頗見譏責，以顧䕶太多，不能明辯臧否，使皂白區分，而洪終不敢改也。毎見世人有好論人物者，比方倫匹，未必當𠃔，而褒貶與奪，或失准格。見譽者自謂已分，未必信德也；見侵者則恨之入骨，劇於血讎。洪益以為戒，遂不復言及士人矣。𨿽門宗子弟，其稱兩皆以付邦族，不為輕乎其價數也。或以譏洪，洪荅曰：“我身在我者也，法當易知。設令有人問我，使自比古人及同時，令我自求軰，則我實不能自知可與誰為匹也，况非我，安可為取評定之耶？漢末俗弊，朋黨分部，許子將之徒，以口舌取戒，争訟論議，門宗成讎，故汝南人士無復定價，而有月旦之評。魏武帝深亦疾之，欲取其首，爾乃奔波亡走，殆至屠㓕。前鑒不逺，可以得師矣。且人之未易知也，𨿽父兄不比盡子弟也。同乎我者遽是乎？異於我者遽非乎？或有始無卒，唐堯、公旦、仲尼、季札，皆有不全得之恨。無以近人信其嘍嘍管見熒燭之明，而輕人評物，是皆賣彼上聖大賢乎！”昔大安中，石氷作亂，六州之地，柯鎮業靡，違正黨逆。義軍大都督邀洪為將兵都尉，累見敦迫。旣桑梓恐虜，禍深憂大，古人有急疾之義，又畏軍法，不敢任志，遂募合數百人，與諸軍旅進。曾攻賊之别將，破之日，錢帛山積，珍玩蔽地。諸軍莫不放兵收拾財物，繼轂連檐。洪獨約令所領，不得妄離行陣。士有摭得衆者，洪即斬之以狥，於是無敢委杖。而果有伏賊數百，出蕩諸軍。諸軍悉發，無部隊，皆人馬負重，無復戰心，遂致驚亂，死傷狼藉，殆欲不振。獨洪軍整齊轂張，無所損傷，以救諸軍之大崩，洪有力焉。後别戰，斬賊小帥，多獲甲首，而獻捷幕府。於是大都督加洪伏波將軍。例給布百疋，諸將多封閉之，或送還家，而洪分賜將士，及施知故之貧者。餘之十匹，又徑以市肉酤酒，以饗將吏，于時竊擅一日之羙談焉。事平，洪投戈釋甲，徑詣洛陽，欲廣尋異書，了不論戰功。竊慕魯連不受聊城之金，包胥不納存楚之賞，成功不處之義焉。正遇上國大亂，北道不通，而陳敏又反於江東，歸塗隔塞。㑹有故人譙國嵇居道，見用為廣州剌史，乃表請洪為參軍。𨿽非所樂，然利可避地於南，故黽勉就焉。見遣先行催兵，而居道於後遇害，遂停廣州，頻為節將見邀用，皆不就。永惟富貴可以漸得，而不可頓合，其間屑屑，亦足以勞人。且榮位勢利，譬如寄客，旣非常物，又其去不可得留也。隆隆者絶，赫赫者滅，有若春華，湏臾凋落。得之不喜，失之安悲，悔吝百端，憂懼兢戰，不可勝言，不足為也。且自度性篤嬾而才至短，以篤嬾而御短才，𨿽翕肩屈膝，趨走風塵，猶必不辦，大致名位而免患累，况不䏻乎？未若修松喬之道，在我而已，不由於人焉。將登名山，服食養性，非有廢也。事不兼濟，自不絶棄世務，則曷縁修習玄静哉？且知之誠難，亦不得惜問而與人議也。是以車馬之跡，不經貴世之城；片字之書，不交在位之家。又士林之中，𨿽不可出，而見造之賔，意不能拒，妨人所作，不得專一。乃嘆曰：“山林之中無道也。”而古之修道者必入山林者，誠欲以違逺讙譁，使心不亂也。今將遂本志，委桑梓，適嵩岳，以尋方平梁公之軌。先所作子書内外篇，幸已用功夫，聊復撰次，以示將来云爾。洪年十五六時，所作詩賦雜文，當時自謂可行。至于弱冠，更詳省之，殊多不稱意。夫才未必為増也，直所覽差廣，而覺妍蚩之别。於是大有所製，棄十不存一。今除所作子書，但雜尚餘百所卷，猶未盡損益之理，而多慘憤，不遑復料護之。他人文成，手便快意，余才鈍思遲，實不能示。作文章，毎一更字，輙自轉勝。但患嬾，又所作多，不能數省之耳。洪年二十餘，乃計作細碎小文，妨棄功日，未若立一家之言，乃草創子書。㑹遇兵亂，流離播越，有所亡失，連在道路，不復投筆十餘年。至建武中乃定。凡著内篇二十卷，外篇五十卷，碑頌詩賦百卷，軍書檄移、章表箋記三十卷，又撰俗所不列者為神仙傳十卷，又撰髙止不仕者為隱逸傳十卷，又抄五經、七史、百家之言、兵事方伎、短雜奇要三百一十卷，别有目録。其内篇言神仙方藥、鬼怪變化、養生延年、禳邪却禍之事，屬道家；其外篇言人間得失，世事臧否，屬儒家。洪見魏文帝典目自叙，未及彈棊撃劒之事，有意於畧説所知，而實不數少所便能，不可虚自稱揚，今將具言所不閑焉。洪體鈍性駑，寡所玩好，自緫髪𡸁髫，又擲瓦、手搏，不及兒童之群，未曾闘雞騖，走狗馬。見人博戯，了不目盻，或强牽引觀之，殊不入神，有若晝睡。是以至今不知棊局上有幾道樗蒲齒名。亦念此軰末伎，亂意思而妨日月，在位有損政事，儒者則廢講誦，凡民則忘稼穡，啇人則失貝財。至於勝負未分，交争都市，心熱於中，顔愁於外，名之為樂，而實煎悴。䘮廉耻之操，興争競之端，相取重貨，宻結怨隙。昔宋閔公、呉太子致碎首之禍，生叛亂之變，覆滅七國，幾傾天朝，作戒百代，其鑒明矣。毎觀戯者，慙恚交集，手足相及，𨢄詈相加，絶交壞友，徃徃有焉。怨不在大，亦不在小，多召悔𠫤，不足為也。仲尼𨿽有晝寢之戒，以洪較之，洪實未許其賢於晝寢。何者？晝寢但無益，而未有怨恨之憂，闘訟之變。聖者猶韋編三絶，以勤經業，凡才近人，安得兼修。惟諸戯盡不如示一尺之書，故因本不喜而不為，蓋此俗人所親焉。少甞學射，但力少不能挽强，若顔髙之弓耳。意為射旣在六藝，又可以禦㓂辟刼，及取鳥獸，是以習之。昔在軍旅，曽手射追騎，應弦而倒，殺二賊一馬，遂以得免死。又曽受刀楯及單刀雙㦸，皆有口訣要術，以待取人，乃有祕法，其巧入神。若以此道與不曉者對，使可以當全獨勝，所向無前矣。晚又學七尺杖術，可以入白刄，取大戰，然亦是不急之末學，知之譬如麟角鳯距，何必用之。此已徃未之或知。洪少有定志，決不出身。毎覽巢、許、子州、北人、石戸、二姜、兩𡊮、法真、子龍之傳，當廢書前席，慕其為人。念精治五經，著一部子書，令後世知其為文儒而已。後州郡及車騎大將軍辟，皆不就。薦名瑯瑘王丞相府。昔起義兵，賊平之後，了不修名詣府論功，主者永無賞報之冀。晋王應天順人，撥亂反正，結皇綱於𡸁絶，修宗廟之廢祀，念先朝之滯賞，並無報以勸来。洪隨例就彼。庚寅詔書，賜爵𨵿中侯，食句容之邑二百戸。竊詔討賊，以救桑梓，勞不足録，金紫之命，非其始願。本欲逺慕魯連，近引田疇，上書固辭，以遂㣲志。遇有大例，同不見許。昔仲由讓應受之賜，而沮為善。𨢄虜未夷，天下多事，國家方欲明賞必罰，以彰憲典。小子豈敢茍絜區區之懦志，而距弘通之大制，故遂息意而恭承詔命焉。洪旣著自叙之篇，或人難曰：“昔王充年在耳順，道窮望絶，懼身名之偕㓕，故自紀終篇。先生以始立之盛，值乎有道之運，方將解申公之束帛，登枚生之蒲輪，耀藻九五，絶聲昆吾，何憾芬芳之不揚，而務老生之彼務。”洪荅曰：“夫二儀彌邈，而人居若寓。以朝菌之耀秀，不移晷而殄瘁。𩔗春華之暫榮，未改旬而凋墜。𨿽飛飊之經霄，激電之乍照，未必速也。夫期頥猶奔星之騰炯，黄髪如激箭之過隙。况或未明而殞籜，逆秋而零瘁者哉！故項子有含穗之嘆，揚烏有夙折之哀。歴覽逺右逸倫之士，或以文藝而龍躍，或以武功而虎踞。髙勲著於盟府，德音被乎管絃。形噐𨿽沈鑠於淵壞，羙談飄颻而日載。故𨿽千百代，猶穆如也。余以庸陋，沉抑婆娑，用不合時，行舛於世。發音則響與俗乖，抗足則跡與衆迕。内無金張之援，外乏彈冠之友。循塗𨿽坦，而足無騏驎；六虚𨿽曠，而翼非大鵬。上不能鷹揚匡國，下無顯親𡸁名。名不寄於良史，聲不附乎鍾𪔂。故因著述之餘，而為自叙之篇。𨿽無補於窮達，亦賴將來之有述焉。”",
                    "zhushu": ""
                }
            ]
        }
    ]
}