{
    "name": "莊子",
    "author": "西晋・郭象",
    "loadChapterCount": 3,
    "chapters": [
        {
            "name": "莊子序",
            "paragraphs": [
                {
                    "paragraph": "莊子序",
                    "zhushu": "",
                    "type": 1
                },
                {
                    "paragraph": "夫莊子者，可謂知本矣，故未始藏其狂言，言雖無會而獨應者也。夫應而非會，則雖當無用；言非物事，則雖高不行。與夫寂然不動，不得已而後起者，固有間矣，斯可謂知無心者也。夫心無爲，則隨感而應，應隨其時，言唯謹爾。故與化爲體，流萬代而冥物，豈曾設對獨遘而游談乎方外哉！此其所以不經而爲百家之冠也。然莊生雖未體之，言則至矣。通天地之統，序萬物之性，逹死生之變，而明內聖外王之道，上知造物無物，下知有物之自造也。其言宏綽，其旨玄妙。至至之道，融微旨雅，㤗然遣放，放而不敖。故曰：不知義之所適，猖狂妄行而蹈其大方。含哺而熈乎𣽃泊，鼓腹而游乎混芒。至人極乎無親，孝慈終於兼忘，禮樂復乎已能，忠信發乎天光。用其光則其朴自成，是以神器獨化於玄冥之境而源流深長也。故其長波之所蕩，高風之所扇，暢乎物宜，適乎民願。弘其鄙，解其懸，灑落之功未加，而矜夸所以散。故觀其書，超然自以爲已當，經崐崘，渉太虚，而游愡怳之庭矣。雖復貪婪之人，進躁之士，暫而攬其餘芳，味其溢流，彷彿其音影，猶足曠然有忘形自得之懷，況探其逺情而玩永年者乎。遂綿邈清遐，去離塵埃而返冥極者也。",
                    "zhushu": ""
                }
            ]
        },
        {
            "name": "莊子內篇逍遥遊第一",
            "paragraphs": [
                {
                    "paragraph": "莊子內篇逍遥遊第一",
                    "zhushu": "夫小大雖殊，而放於自得之場，則物任其性，事稱其能，各當其分，逍遙一也，豈容勝負於其間哉！音義曰：內篇內者，對外立名。說文云：篇，書也。字從竹。從非者，草名耳，非也。逍音銷，亦作消。遥如字，亦作搖。遊如字，亦作游。逍遥遊者，篇名。義取閒放不拘，怡適自得。夫音符，埸直良切。稱尺證切。當丁浪切。分符問切。",
                    "type": 1
                },
                {
                    "paragraph": "北冥有魚，其名爲鯤。鯤之大，不知其幾千里也。化而爲鳥，其名爲鵬。",
                    "zhushu": "鵬鯤之實。吾所未詳也。夫莊子之大意。在乎逍遙遊放。無爲而自得。故極小大之致。以明性分之適。逹觀之士冝要其會歸而遺其所寄。不足事事曲與生說。自不害其弘㫖。皆可略之。○北冥本亦作溟。覔經切。北海也。嵇康云。取其溟溟無涯也。梁簡文帝云。窅冥無極。故謂之冥。東方朔十洲記云。水黒色謂之冥海。無風，洪波百丈。鯤，徐音昆，李侯温反，大魚名也。崔譔云：鯤當爲鯨，簡文同。幾，居豈反，下同。鵬，歩登反，徐音朋，郭甫登反。崔音鳳，云：鵬即古鳳字，非來儀之鳳也。說文云：朋及鵬。皆古文鳳字也。朋鳥象形。鳳飛羣鳥從以萬數，故以鵬爲朋黨字。字林云：鵬，朋黨也。古以爲鳳字。夫音符，發句之端皆同。分，符問反，下皆同。觀，古亂反。要，一遥反。"
                },
                {
                    "paragraph": "鵬之背，不知其幾千里也；怒而飛，其翼若垂天之雲。是鳥也，海運則將徙於南冥。南冥者，天池也。",
                    "zhushu": "非冥海不足以運其身，非九萬里不足以負其翼。此豈好奇哉？直以大物必自生於大處，大處亦必自生此大物，理固自然，不患其失，又何措心於其間哉！○垂天之雲，司馬彪云：若雲垂天旁。崔云：垂，猶邊也。其大如天。一靣雲也。海運，司馬云：運，轉也。向秀云：非海不行，故曰海運。簡文云：運，徙也。好，呼報反。下皆同。處，昌慮反。下同。厝，七故反，本又作措。"
                },
                {
                    "paragraph": "《齊諧》者，志怪者也。《諧》之言曰：“鵬之徙於南冥也，水擊三千里，搏扶揺而上者九萬里，",
                    "zhushu": "夫翼大則難舉，故搏扶搖而後能上，九萬里乃足自勝耳。旣有斯翼，豈得决然而起，數仞而下哉？此皆不得不然，非樂然也。○齊諧，戸皆反，司馬及崔並云：人姓名。簡文云：書志怪。志，記也。怪，異也。水擊，崔云：將飛舉翼擊水。踉，蹌也。踉音亮。蹌，七亮反。搏，徒端反，司馬云：搏飛而上也。一音搏。崔云：柎翼徘徊而上也。扶搖，徐音遥，風名也。司馬云：上行風謂之扶搖。爾雅云：扶搖謂之颷。郭璞云：暴風從下上也。上，時掌反，註同。勝，音升，下同。缺，喜缺反，下同。數，色主反，下同。樂，音嶽，又五孝反。"
                },
                {
                    "paragraph": "去以六月息者也。”",
                    "zhushu": "夫大鳥一去半歲，至天地而息。小鳥一飛半朝，槍榆枋而止。此比所能，則有間矣，其於適性一也。○槍，七羊反。枋音方。"
                },
                {
                    "paragraph": "野馬也，塵埃也，生物之以息相吹也。",
                    "zhushu": "此皆鵬之所慿以飛者耳。野馬者，遊氣也。○野馬，司馬云：春月澤中遊氣也。崔云：天地間氣如野馬馳也。埃音哀。崔云：天地間氣蓊鬱似塵埃揚也。吹如字，崔本作炊，馮皮冰反，本亦作慿。"
                },
                {
                    "paragraph": "天之蒼蒼，其正色邪？其逺而無所至極邪？其視下也，亦若是則已矣。",
                    "zhushu": "今觀天之蒼蒼，竟未知便是天之正色邪？天之爲逺而無極邪？鵬之自上以視地，亦若人之自此視天，則止而圖南矣。言鵬不知道里之逺近，趣足以自勝而逝。○邪也，嗟反。𦔳句，不定之辭，後放此。"
                },
                {
                    "paragraph": "且夫水之積也不厚，則負大舟也無力。覆杯水於坳堂之上，則芥爲之舟；置杯焉則膠，水淺而舟大也。",
                    "zhushu": "此皆明鵬之所以高飛者，翼大故耳。夫質小者，所資不待大；則質大者，所用不得小矣。故理有至分，物有定極，各足稱事，其濟一也。若乃失乎忘生之生，而營生於至當之外，事不任力，動不稱情，則雖垂天之翼，不能無窮，决起之飛不能無困矣。○夫音符。覆，芳服反。杯，崔本作盃。坳，於交反，又烏了反，李又伊九反，崔云：堂道謂之坳。司馬云：𡍼地令平。支遁云：謂有坳垤形也。芥，古邁反，徐古邁反，一音古黠反。李云：小草也。膠，徐、李古孝反，一音如字。崔云：膠著地也。李云：黏也。稱，尺證反，後同。濟，子細反，本又作齊，如字。之生，本亦作王字。當，丁浪反，後皆同。"
                },
                {
                    "paragraph": "風之積也不厚，則其負大翼也無力。故九萬里，則風斯在下矣，而後乃今培風；背負青天而莫之夭閼者，而後乃今將圖南。",
                    "zhushu": "夫所以乃今將圖南者，非其好高而慕逺也，風不積則夭閼不通故耳。此大鵬之逍遙也。○培音裴，重也。徐扶杯反，又父宰反，一音扶北反，本或作陪風，絶句。背負青天，一讀以背字屬上句。夭，於表反，司馬云：折也。閼，徐於葛反，一音謁，司馬云：止也。李云：塞也。"
                },
                {
                    "paragraph": "蜩與學鳩𥬇之曰：“我決起而飛，槍榆枋，時則不至，而控於地而已矣。奚以之九萬里而南爲？”",
                    "zhushu": "苟足於其性，則雖大鵬無以自貴於小鳥，小鳥無羡於天地，而榮願有餘矣。故小大雖殊，逍遙一也。○蜩音條，司馬云：蟬學鳩，如字，一音於角反，本又作鷽，音同，本或作鷽，音預。崔云：學讀爲滑。滑鳩一名滑雕。司馬云：學鳩，小鳩也。李云：鶻。鵰也。毛詩草木䟽云：鶻鳩，班鳩也。簡文云：月令云鳲鳩拂其羽是也。決向徐喜抉反，李呼穴反。李順云：疾貌。槍七良反。司馬、李云：猶集也。崔云：著也。支遁云：槍，突也。榆，徐音踰，木名也。枋，徐音方。李云：檀木也。崔云：木也。或曰：木名。控苦貢反。司馬云：投也。又云：引也。崔云：叩也。"
                },
                {
                    "paragraph": "適莽蒼者，三飡而反，腹猶果然；適百里者，宿舂糧；適千里者，三月聚糧。",
                    "zhushu": "所適彌逺，則聚糧彌多，故其翼彌大，則積氣彌厚也。○莽，莫浪反，或莫郎反。蒼，七蕩反，或如字。司馬云：莽蒼，近郊之色也。李云：近野也。支遁云：家間也。崔云：草野之色。飡，七丹反。果，徐如字，又苦火反，衆家皆云飽貌。春，束容反。糧，音良。"
                },
                {
                    "paragraph": "之二蟲又何知！",
                    "zhushu": "二蟲，謂鵬蜩也。對大於小，所以均異趣也。夫趣之所以異，豈知異而異哉？皆不知所以然而自然耳。自然耳，不爲也。此逍遥之大意。"
                },
                {
                    "paragraph": "小知不及大知。小年不及大年。",
                    "zhushu": "物各有性，性各有極，皆如年知，豈跂尚之所及哉。自此巳下，至于列子，歷舉年知之大小，各信其一，方未有足以相傾者也。然後統以無待之人，遺彼忘我，冥此羣異，異方同得，而我無功名。是故統小大者，無小無大者也。苟有乎小大，則雖大鵬之與斥鴳，宰官之與御風，同爲累物耳。齊死生者，無死無生者也。苟有乎死生，則雖大椿之與蟪蛄，彭祖之與朝菌，均於短折耳。故遊於無小無大者，無窮者也。冥乎不死不生者，無極者也。若夫逍遥而繫於有方，則雖放之使遊而有所窮矣，未能無待也。○知音智，本亦作智，下大知并注同，下年知放此。跂，丘䜴反，後同。累，劣僞反，下皆同。"
                },
                {
                    "paragraph": "奚以知其然也？朝菌不知晦朔，蟪蛄不知春秋，此小年也。楚之南有冥靈者，以五百歲爲春，五百歲爲秋；上古有大椿者，以八千歲爲春，八千歲爲秋。而彭祖乃今以久特聞，衆人匹之，不亦悲乎！",
                    "zhushu": "夫年知不相及，若此之懸也，比於衆人之所悲，亦可悲矣。而衆人未甞悲此者，以其性各有極也。苟知其極，則豪分不可相跂，天下又何所悲乎哉？夫物未甞以大欲小，而必以小羡大，故舉小大之殊，各有定分，非羡欲所及，則羡欲之累可以絶矣。夫悲生於累，累絶則悲去，悲去而性命不安者，未之有也。○朝菌徐其隕反。司馬云：大芝也。天隂生糞上，見日則死，一名日及，故不知月之終始也。崔云：糞上芝，朝生暮死，晦者不及朔，朔者不及晦。支遁云：一名舜英，朝生暮落。潘尼云：木槿也。簡文云：歘生之芝也。歘音况物反。晦，冥也。朔，旦也。惠，本亦作蟪，同。蛄音姑，司馬云：惠蛄，寒蟬也，一名蝭蟧，春生夏死，夏生秋死。崔云：蛁，蟧也。或曰山蟬秋鳴者不及春，春鳴者不及秋。廣雅云：蟪蛄，蛁蟧也。案即楚詞所云寒螿者也。蝭音提。蟧音勞，又音遼。蛁音彫。螿音將。冥，本或作榠，同靈。李順云：冥靈，木名也。江南生以葉生爲春，葉落爲秋，此木以二千歲爲一年。椿，丑倫反。司馬云：木一名橓。橓，木槿也。崔音橓，華同。李云：生江南，一云生北戸南。此木三萬二千歲爲一年。彭祖，李云：名鏗，堯臣，封於彭城，歷虞夏至啇，年七百歲，故以久壽見聞。世本云：姓籛名鏗，在啇爲守藏史，在周爲柱下史，年八百歲。籛音翦，一云即老子也。崔云：堯臣仕殷世，其人甫壽七百年。王逸評楚辭天問云：彭鏗即彭祖，事帝堯。彭祖至七百歲，猶曰悔不壽，恨杖晚而唾。逺云：帝嚳之玄孫。特聞，如字，崔本作待聞。懸音玄。分，符問反，又方云反。"
                },
                {
                    "paragraph": "湯之問棘也是已。",
                    "zhushu": "湯之問棘。亦云物各有極。任之則條暢。故莊子以所問爲是也。○𣗥李云。湯時賢人。又云。是棘子。崔云。齊諧之徒識冥靈大椿者名也。簡文云。一曰湯。廣大也。棘。狹小也。"
                },
                {
                    "paragraph": "窮髮之北有冥海者，天池也。有魚焉，其廣數千里，未有知其脩者，其名爲鯤。有鳥焉，其名爲鵬，背若泰山，翼若垂天之雲，搏扶搖羊角而上者九萬里，絕雲氣，負靑天，然後圖南，且適南冥也。斥鴳𥬇之曰：“彼且奚適也？我騰躍而上，不過數仞而下，翺翔蓬蒿之間，此亦飛之至也。而彼且奚適也？”此小大之辯也。",
                    "zhushu": "各以得性爲至，自盡爲極也。向言二蟲殊翼，故所至不同，或翺翔天池，或畢志榆枋，直各稱體而足，不知所以然也。今言小大之辯，各有自然之素，旣非跂慕之所及，亦各安其天性，不悲所以異，故再出之。○髮，李云：髮，猶毛也。司馬云：北極之下，無毛之地也。崔云：北方無毛地也。案：毛，草也。地理書云：山以草木爲髮。廣，古曠反。數，色主反，下同。羊角，司馬云：風曲上行若羊角。上，時掌反，下同。且，如字，舊子餘反，下同。斥，如字。司馬云：小澤也。本亦作尺，崔本同。簡文云：竹尺，非。鴳，於諌反，字亦作鷃。司馬云：鴳，鴳省也。躍，由若反。翺，五刀反。蒿，好刀反。"
                },
                {
                    "paragraph": "故夫知效一官，行比一鄕，德合一君，而徴一國者，其自視也亦若此矣。",
                    "zhushu": "亦猶鳥之自得於一方也。○知效，音智，下戸教反。行，下孟反。比，毗至反，徐扶至反，李云：合也。徵，如字，司馬云：信也。崔支云：成也。"
                },
                {
                    "paragraph": "而宋榮子猶然𥬇之。",
                    "zhushu": "未能齊，故有𥬇。○宋榮子司馬、李云：宋國人也。崔云：賢者也。猶然𥬇之崔、李云：猶，𥬇貌。案：謂猶以爲𥬇。"
                },
                {
                    "paragraph": "且舉世而譽之而不加勸，舉世而非之而不加沮，",
                    "zhushu": "審自得也。○譽音餘。沮，慈吕反，敗也。"
                },
                {
                    "paragraph": "定乎內外之分，",
                    "zhushu": "內我而外物。"
                },
                {
                    "paragraph": "辯乎榮辱之竟，",
                    "zhushu": "榮巳而辱人。○之竟，居領反。"
                },
                {
                    "paragraph": "斯已矣。",
                    "zhushu": "亦不能復過此。○復，扶又反。"
                },
                {
                    "paragraph": "彼其於世，未數數然也。",
                    "zhushu": "足於身，故間於世也。○數數，音朔，下同，徐所禄反，一音桑縷反，司馬云：猶汲汲也。崔云：迫促意也。簡文所喻反，謂計數。間音閑，本亦作閑。"
                },
                {
                    "paragraph": "雖然，猶有未樹也。",
                    "zhushu": "唯能自是耳，未能無所不可也。○未樹，司馬云：樹，立也。未立至德也。"
                },
                {
                    "paragraph": "夫列子御風而行，泠然善也，",
                    "zhushu": "冷然。輕妙之貌○列子，李云：鄭人名御㓂。得風征，乗風而行。與鄭穆公同時。冷音零。"
                },
                {
                    "paragraph": "旬有五日而後反。",
                    "zhushu": "苟有待焉，則雖御風而行，不能以一時而周也。"
                },
                {
                    "paragraph": "彼於致福者，未數數然也。",
                    "zhushu": "自然御風行耳，非數數然求之也。"
                },
                {
                    "paragraph": "此雖免乎行，猶有所待者也。",
                    "zhushu": "非風則不得行，斯必有待也。唯無所不乗者無待耳。"
                },
                {
                    "paragraph": "若夫乗天地之正，而御六氣之辯，以遊無窮者，彼且惡乎待哉？",
                    "zhushu": "天地者，萬物之緫名也。天地以萬物爲體，而萬物必以自然爲正。自然者，不爲而自然者也。故大鵬之能高，斥鴳之能下，椿木之能長，朝菌之能短，凡此皆自然之所能，非爲之所能也。不爲而自能，所以爲正也。故乗天地之正者，即是順萬物之性也；御六氣之辯者，即是遊變化之𡍼也。如斯以往，則何往而有窮哉。所遇斯乘，又將惡乎待哉。此乃至德之人玄同彼我者之逍遙也。苟有待焉，則雖列子之輕妙，猶不能以無風而行，故必得其所待，然後逍遙耳，而况大鵬乎。夫唯與物冥而循大變者，爲能無待而常通，豈自通而巳哉。又順有待者，使不失其所待。所待不失，則同於大通矣。故有待無待，吾所不能齊也。至於各安其性，天機自張，受而不知，則吾所不能殊也。夫無待猶不足以殊有待，况有待者之巨細乎？○六氣，司馬云：隂陽，風雨晦明也。李云：平旦爲朝霞，日中爲正陽，日入爲飛泉，夜半爲沆瀣。天玄地黃爲六氣。王逸註楚辭云。陵陽子明經言。春食朝霞。朝霞者。日欲出時黃氣也。秋食淪隂。淪隂者。日沒巳後赤黃氣也。冬食沆瀣。沆瀣者。北方夜半氣也。夏食正陽。正陽者。南方日中氣也。并天玄地黃之氣。是爲六氣。沆音戸黨反。瀣音下界反。支云：天地四時之氣。辯，如字，變也。崔本作和。惡音烏，注同。"
                },
                {
                    "paragraph": "故曰：“至人無己，",
                    "zhushu": "無己，故順物，順物而王矣。○己音紀，注同。而王，于况反，本亦作至。"
                },
                {
                    "paragraph": "神人無功，",
                    "zhushu": "夫物未甞，有謝生於自然者，而必欣頼於針石，故理至則迹㓕矣。今順而不𦔳，與至理爲一，故無功。○針，之鴆反，或之林反。"
                },
                {
                    "paragraph": "聖人無名。”",
                    "zhushu": "聖人者，物得性之名耳，未足以名其所以得也。"
                },
                {
                    "paragraph": "堯讓天下於許由，曰：“日月出矣，而爝火不息。其於光也，不亦難乎？時雨降矣，而猶浸灌，其於澤也，不亦勞乎？夫子立而天下治，而我猶尸之，吾自視缺然，請致天下。”許由曰：“子治天下，天下旣已治也。",
                    "zhushu": "夫能令天下治不治天下者也，故堯以不治治之，非治之而治者也。今許由方明旣治，則無所代之，而治實由堯，故有子治之言，冝忘言以尋其所况。而或者遂云治之而治者，堯也，不治而堯得以治者，許由也。斯失之逺矣。夫治之由乎不治，爲之出乎無爲也。取於堯而足，豈借之許由哉？若謂拱黙乎山林之中，而後得稱無爲者，此莊老之談，所以見棄於當𡍼。當𡍼者，自必於有爲之域而不反者，斯由之也。○堯，唐帝也。許由，隱人也，隱於箕山。司馬云：穎川陽城人。簡文云：陽城槐里人。李云：字仲武。爝，本亦作燋，音爵，郭祖繳反。司馬云：然也。向云：人所然决也。一云：燋火，謂小火也。字林云：爝，炬火也，子召反。燋，所以然持火者，子約反。浸，子鴆反。灌，古亂反。天下治，直吏反，下已治，註天下治而治者也。旣，治而治，實而治者，得以治者，音同。令，力呈反，下同。"
                },
                {
                    "paragraph": "而我猶代子，吾將爲名乎？名者，實之賔也。吾將爲賔乎？",
                    "zhushu": "夫自任者對物，而順物者與物無對。故堯無對於天下，而許由與稷、契爲匹矣。何以言其然邪？夫與物冥者，故羣物之所不能離也。是以無心玄應，唯感之從，汎乎若不繫之舟，東西之非巳也。故無行而不與百姓共者，亦無往而不爲天下之君矣。以此爲君，若天之自高，實君之德也。若獨亢然立乎高山之頂，非夫人有情於自守，守一家之偏，尚何得專此？此故俗中之一物，而爲堯之外臣耳。若以外臣代乎內主，斯有爲君之名，而無任君之實也。稷、契，息列反。皆唐、虞臣也。稷，周之始祖，名棄。契，殷之始祖，名離，力智反。應，應對之應。汎，芳劔反。非夫，音扶，下明夫同。"
                },
                {
                    "paragraph": "鷦鷯巢於深林，不過一枝；偃䑕飮河，不過滿腹。",
                    "zhushu": "性各有極，苟足其極，則餘天下之財也。○鷦，子遥反。鷯音遼，李云：鷦鷯，小鳥也。郭璞云：鷦鷯，桃雀。偃䑕，如字，李云：鼷䑕也。說文：鼢䑕，一曰偃䑕。鼢，扶問反。"
                },
                {
                    "paragraph": "歸休乎君，予無所用天下爲。",
                    "zhushu": "均之無用，而堯獨有之。明夫懷豁者無方，故天下樂推而不厭。○乎君，絶句，一讀至乎字，絕句。君，别讀。豁，呼活反。樂音洛。厭，於絕反。"
                },
                {
                    "paragraph": "庖人雖不治庖，尸祝不越樽爼而代之矣。”",
                    "zhushu": "庖人尸祝，各安其所司，鳥獸萬物，各足於所受。帝堯、許由，各静其所遇。此乃天下之至實也。各得其實，又何所爲乎哉？自得而巳矣。故堯許天地雖異，其於逍遥一也。○庖，鮑交反，徐扶交反，掌㕑人也。周禮有庖人職。祝，之六反，傳鬼神辭曰祝。樽，子存反，本亦作尊。爼，徐似吕反。"
                },
                {
                    "paragraph": "肩吾問於連叔曰：“吾聞言於接輿，大而無當，往而不反。吾驚怖其言，猶河漢而無極也。大有逕庭，不近人情焉。”連叔曰：“其言謂何哉？”“曰‘藐姑射之山，有神人居焉，肌膚若冰雪，淖約若處子，",
                    "zhushu": "此皆寄言耳。夫神人即今所謂聖人也。夫聖人雖在廟堂之上，然其心無異於山林之中，世豈識之哉？徒見其戴黃屋，佩玉璽，便謂足以纓紼其心矣；見其歷山川，同民事，便謂足以憔悴其神矣。豈知至至者之不虧哉。今言王德之人而寄之此山，將明世所無由識，故乃託之於絶垠之外，而推之於視聽之表耳。處子者，不以外傷內。○肩吾，李云：賢人也。司馬云：神名。連叔，李云：懷道人也。接輿，本又作與，同音餘。接輿，楚人也，姓陸，名通。皇甫謐云：接輿躬耕。楚王遣使以黃金百鎰、車二駟聘之，不應。當，丁浪反。司馬云：言語宏大，無隱當也。怖，普布反。爾雅云：懼也。大有，音泰，徐勑佐反。逕，徐古定反。司馬本作莖庭，勑定反。李云：逕庭，謂激過也。近，附近之近。藐，音邈，又妙紹反。簡文云：逺也。射，徐音夜，又食亦反。李實夜反，山名，在北海中。肌，居其反。淖，郭昌略反，又徒學反，字林又卓反。蘇林、漢書音火也。約，如字。李云：淖，約，柔弱貌。司馬云：好貌。處子，在室女也。黃屋，車蓋以黃爲裹。一云：冕裹黃也。璽，音徙。纓，字或作嬰。紱，方物反，字或作紼。憔，在遥反。悴，在醉反。至至者，本亦作至。足者，王、徐于况反，本亦作至。垠，音銀，又五根反，本又作限。"
                },
                {
                    "paragraph": "不食五榖，吸風飮露，",
                    "zhushu": "倶食五榖，而獨爲神人，明神人者，非五榖所爲，而特禀自然之妙氣。○吸，許及反。"
                },
                {
                    "paragraph": "乗雲氣，御飛龍，而遊乎四海之外。其神凝，使物不疵癘而年榖熟。’吾以是狂而不信也。”",
                    "zhushu": "夫體神居靈而窮理極妙者，雖静黙間堂之裏，而玄同四海之表。故乗兩儀而御六氣，同人羣而驅萬物。苟無物而不順，則浮雲斯乗矣。無形而不載，則飛龍斯御矣。遺身而自得，雖𣽃然而不待。坐忘行忘，忘而爲之。故行若曵枯木，止若聚死灰。是以云其神凝也。其神凝則不凝者自得矣。世皆齊其所見而斷之，豈甞信此哉？○凝，魚升反。疵，在斯反，病也，司馬云：毀也。一音子爾反。癘，音厲，李音賴，惡病也，本或作厲。狂，求匡反，李云：癡也。李又九况反。間音閑。𣽃，徒暫反，恬静也。齊，才細反，又如字。斷，丁亂反。"
                },
                {
                    "paragraph": "連叔曰：“然。瞽者無以與乎文章之觀，聾者無以與乎鍾鼔之聲。豈唯形骸有聾盲哉？夫知亦有之。",
                    "zhushu": "不知至言之極妙，而以爲狂而不信，此知之聾盲也。○瞽音古，盲者，無目如鼓皮也。與，徐音豫，下同。觀，古亂反。聾，鹿工反，不聞也之聲，崔、向、司馬本此下更有𦕈者無以與乎眉目之好，夫刖者不自爲假文屨。夫知音智，註知之同。"
                },
                {
                    "paragraph": "是其言也，猶時女也，",
                    "zhushu": "謂此接輿之所言者，自然爲物所求，但知之聾盲者，謂無此理。○時女，司馬云：猶處女也。向云：時女虚静柔順，和而不喧，未嘗求人，而爲人所求也。"
                },
                {
                    "paragraph": "之人也，之德也，將旁礴萬物以爲一，世蘄乎亂，孰弊弊焉以天下爲事？",
                    "zhushu": "夫聖人之心，極兩儀之至會，窮萬物之妙數，故能體化合變，無往不可，旁礴萬物，無物不然。世以亂故求我，我無心也。我苟無心，亦何爲不應世哉。然則體玄而極妙者，其所以會通萬物之性，而陶鑄天下之化，以成堯舜之名者，常以不爲爲之耳。孰弊弊焉勞神苦思，以事爲事，然後能乎。○旁，礴剛反，李鋪剛反，字又作磅，同。礴，蒲博反，李普各反。司馬云：旁礴，猶混同也。蘄，徐音祈，李云：求也。弊弊，李扶世反，徐扶計反。簡文云：弊弊，經營貌。司馬本作蔽蔽。應，應對之應。思，息嗣反。"
                },
                {
                    "paragraph": "之人也，物莫之傷，",
                    "zhushu": "夫安於所傷，則傷不能傷，傷不能傷，而物亦不傷之也。"
                },
                {
                    "paragraph": "大浸稽天而不溺，大旱金石流、土山焦而不熱。",
                    "zhushu": "無往而不安，則所在皆適，死生無變於巳，況溺熱之間哉。故至人之不嬰乎禍難，非辟之也，推理直前，而自然與吉會。○浸，子鴆反。稽，音雞，徐、李音啓，司馬云：至也。溺，奴歷反，或奴學反。難，乃旦反。非辟，音避。"
                },
                {
                    "paragraph": "是其塵垢粃穅，將猶陶鑄堯舜者也，孰肯以物爲事。”",
                    "zhushu": "堯、舜者，世事之名耳。爲名者，非名也。故夫堯、舜者，豈直堯、舜而已哉？必有神人之實焉。今所稱堯、舜者，徒名其塵垢粃穅耳。○垢，古口反，塵垢，猶染。汚粃，本又作秕，徐甫娕反，又悲矣反。穅，字亦作康，音康。粃穅，猶煩碎。陶，徒刀反，李移昭反，本亦作鋾，音同。鑄，之樹反。"
                },
                {
                    "paragraph": "宋人資章甫而適諸越，越人斷髮文身，無所用之。堯治天下之民，平海內之政，往見四子藐姑射之山，汾水之陽，窅然䘮其天下焉。",
                    "zhushu": "夫堯之無用天下爲，亦猶越人之無所用章甫耳。然遺天下者，固天下之所宗。天下雖宗堯，而堯未嘗有天下也。故窅然䘮之，而常遊心於絶冥之境，雖寄坐萬物之上，而未始不逍遥也。四子者，蓋寄言以明堯之不一於堯耳。夫堯實冥矣，其迹則堯也。自迹觀冥，外內異域，未足怪也。世徒見堯之爲堯，豈識其冥哉！故將求四子於海外，而據堯於所見，因謂與物同波者，失其所以逍遥也。然未知至逺之所順者更近，而至高之所會者反下也。若乃厲然以獨高爲至，而不夷乎俗者，斯山谷之士，非無待者也，奚足以語至極而遊無窮哉！○宋人，宋，今梁國睢陽縣。殷後，微子所封。資章甫，李云：資，貨也。章甫，殷冠也。以冠爲貨。越，今㑹稽山隂縣。斷，丁管反，李徒短反。司馬本作敦，云：敦，斷也。四子：司馬、李云：王倪。齧缺。被衣。許由。汾水，徐扶云反，郭方聞反。案：汾水出太原，今莊生寓言也。司馬、崔本作盆水。窅然，徐烏子反。郭武駢反。李云。窅然猶悵然。䘮。息浪反。注同。冥。亡丁反。竟音境。本亦作境。"
                },
                {
                    "paragraph": "惠子謂莊子曰：“魏王貽我大瓠之種，我樹之成而實五石，以盛水漿，其堅不能自舉也。剖之以爲瓢，則瓠落無所容。非不呺然大也，吾爲其無用而掊之。”莊子曰：“夫子固拙於用大矣。宋人有善爲不龜手之藥者，世世以洴澼絖爲事。",
                    "zhushu": "其藥能令手不拘坼，故常漂絮於水中也。○惠子司馬云：姓惠，名施。爲梁相魏王。司馬云：梁，惠王也。按魏自河東遷大梁，故謂之魏，或謂之梁也。貽，徐音怡，郭與志反，遺也。瓠，徐音護。種，章勇反。實五石。司馬云：實中容五石。盛音成。剖，普口反。瓢，毗遥反，徐扶堯反。則瓠，戸郭反，司馬音護，下同。落，簡文云：瓠落，猶廓落也。司馬云：瓠，布護也。落，零落也。言其形平而淺，受水則零落而容也。呺本亦作号，徐許橋反。李云：号然虚大貌。崔作呺，簡文同。吾爲于僞反。棓徐方垢迄。司馬云：擊要也。龜手愧悲反，徐舉倫反，李居危反。向云：坸，坼也。司馬云：文拆如龜文也。又云：如龜𡓩縮也。洴。徐扶經反。澼普歷反。徐敷歷反。郭李恪歷反。澼聲。絖音曠。小爾稚云。絮細者謂之絖。李云。洴澼絖者。漂絮於水上絖絮也。令力呈反。不拘紀于反。依字宜作跔。紀于求于二反。周書云。天寒足跔是也。折。勑白反。漂四妙反。韋昭云。以水擊絮爲漂。說文作敝，豐市反，又四例反。絮，胥慮反。"
                },
                {
                    "paragraph": "客聞之，請買其方百金，聚族而謀曰：‘我世世爲洴澼絖，不過數金，今一朝而鬻技百金，請與之。’客得之，以說吳王。越有難，吳王使之將。冬與越人水戰，大敗越人，裂地而封之。能不龜手，一也，或以封，或不免於洴澼絖，則所用之異也。今子有五石之瓠，何不慮以爲大樽而浮乎江湖，而憂其瓠落無所容，則夫子猶有蓬之心也夫！”",
                    "zhushu": "蓬非直逹者也。此章言物各有宜，苟得其宜，安往而不逍遥也。○百金，李云：金方寸，重一斤爲一金。百金，百斤也。數，色主反。鬻音育，司馬云：賣也。技，本或作𠆸，竭彼反。說，始銳反，又如字。難，乃旦反。將，子匠反。敗，必邁反。大樽，本亦作尊，司馬云：樽如酒器，縛之於身，浮於江湖，可以自渡。慮，猶結綴也。案：所謂𦝫舟蓬，向云蓬者，短不暢曲土之謂。"
                },
                {
                    "paragraph": "惠子謂莊子曰：“吾有大樹，人謂之樗，其大本擁腫而不中繩墨，其小枝卷曲而不中規矩。立之𡍼，匠者不顧。今子之言，大而無用，衆所同去也。”莊子曰：“子獨不見狸狌乎？卑身而伏，以候敖者，東西跳梁，不避高下，中於機辟，死於罔罟。今夫𣀗牛，其大若垂天之雲。此能爲大矣，而不能執䑕。今子有大樹，患其無用，何不樹之於無何有之鄕，廣莫之野，彷徨乎無爲其側，逍遥乎寢臥其下。不夭斤斧，物無害者，無所可用，安所困苦哉？”",
                    "zhushu": "夫小大之物，苟失其極，則利害之理均。用得其所，則物皆逍遥也。○樗，勑魚反，木名。擁腫，章勇反，李云：擁腫猶盤癭。申，丁仲反，下同。卷，本又作拳，同，音權，徐紀阮反，李丘圎反。去，如字，李𦍑吕反。狸，力之反。狌，徐音姓，郭音生，又音星，司馬云：㹨也。㹨音由救反。敖，徐、李五到反。支云：伺彼怠傲，謂申夫隕殆也。本又作傲，同。司馬音遨，謂何遨翔之物而食之，雞䑕之屬也。跳，音條。辟，音避。合，本多作避，下放此。機辟，毗赤反。司馬云：罔也。罟，徐音古。𣀗牛，郭吕之反，徐、李音來，又音離。司馬云：旄牛，無何有之鄕。廣莫之野，謂寂絶無用之地也。簡文云：莫，大也。彷，薄剛反，又音房。徨，音皇。彷徨猶翺翔也。崔本作方羊，簡文同。廣雅云：彷徉，徙倚也。"
                }
            ]
        },
        {
            "name": "莊子內篇齊物論第二",
            "paragraphs": [
                {
                    "paragraph": "莊子內篇齊物論第二",
                    "zhushu": "夫自是而非彼，美巳而惡人，物莫不皆然。然故是非雖異，而彼我均也。○論，力頓反，李如字。惡，烏路反。",
                    "type": 1
                },
                {
                    "paragraph": "南郭子綦隱几而坐，仰天而嘘，嗒焉似䘮其耦；",
                    "zhushu": "同天人，均彼我，故外無與爲歡，而嗒焉解體，若失其配匹。○南郭子綦音其，司馬云：居南郭，困爲號。隱，於靳反，馮也。机音紀，李本作几。嘘音虚，吐氣爲嘘。向云：息也。荅，本又作嗒，同，吐荅反，又都納反，注同，解體貌。䘮，息浪反，下同。耦，本又作偶，五口反，匹也，對也。司馬云：耦，身也。身與神爲耦。"
                },
                {
                    "paragraph": "顔成子游立侍乎前，曰：何居乎？形固可使如槁木，而心固可使如死灰乎？",
                    "zhushu": "死灰槁木，取其寂寞無情耳。夫任自然而忘是非者，其體中獨任天眞而巳，又何所有哉？故止若立枯木，動若運槁枝，坐若死灰，行若游塵，動止之容，吾所不能一也。其於無心而自得，吾所不能一也。○顔成子游，李云：子綦弟子也，姓顔，名偃，謚成，字子游。何居，如字，又音姫。司馬云：猶故也。槁，枯老反，注同。家音寂，本亦作寂。寞，本亦作漠。"
                },
                {
                    "paragraph": "今之隱几者，非昔之隱几者也。",
                    "zhushu": "子游常見隱几者，而未見若子綦也。"
                },
                {
                    "paragraph": "子綦曰：偃，不亦善乎，而問之也。今者吾䘮我，汝知之乎？",
                    "zhushu": "吾䘮我，我自忘矣，我自忘矣，天下有何物足識哉。故都忘外內，然後超然倶得。"
                },
                {
                    "paragraph": "女聞人籟而未聞地籟，女聞地籟而未聞天籟夫？",
                    "zhushu": "籟，簫也。夫簫管參差，宮商異律，故音短長高下萬殊之聲。聲雖萬殊，而所禀之度一也，然則優劣無所錯其間矣。况之風物，異音同是而咸自取焉，則天地之籟見矣。○女音汝，下皆同，本亦作汝。籟，力帶反。夫音扶。參，𥘉林反。差，𥘉宜反。錯，七故反。見，賢遍反。"
                },
                {
                    "paragraph": "子游曰：敢問其方。子綦曰：夫大塊噫氣，其名爲風。",
                    "zhushu": "大塊者，無物也。夫噫氣者，豈有物哉？氣塊然而自噫耳。物之生也，莫不塊然而自生，則塊然之體大矣，故遂以大塊爲名。○塊，苦怪反，李苦對反，說文同，云：俗由字也，徐口回反，徐、李又胡罪反，郭又苦猥反，司馬云：大朴之貌。衆家或作大槐，班固同。淮南子作大昧，解者或以爲無，或以爲元氣，或以爲混成，或以爲天，謬也。噫，乙戒反，注同，一音䕃。"
                },
                {
                    "paragraph": "是唯無作，作則萬竅怒呺。",
                    "zhushu": "言風唯無作，作則萬竅皆怒動而爲聲也。○竅，苦弔反。呺，胡到反，徐又許口反，又胡到反。"
                },
                {
                    "paragraph": "而獨不聞之翏翏乎？",
                    "zhushu": "長風之聲。○翏，良救反，又六収反，長風聲也。李本作飂，音同，又力竹反。"
                },
                {
                    "paragraph": "山林之畏佳，",
                    "zhushu": "大風之所扇動也。○畏，於鬼反，郭烏罪反，崔本作㟪。佳，醉癸反，徐子唯反，郭祖罪反，李諸鬼反。李頥云：畏隹，山阜貌。"
                },
                {
                    "paragraph": "大木百圍之竅穴，似鼻，似口，似耳，似枅，似圈，似臼，似洼者，似汚者，",
                    "zhushu": "此畧舉衆竅之所似。○竅，崔本作竅。似鼻似口，司馬云：言風吹竅穴動作，或似人鼻，或似人口。枅音雞，又音肩，字作云，柱上方求也。簡文云：欂，櫨也。似圈，起權反，郭音權，杯圈也。徐其阮反，言如羊豕之䦨圈也。臼，其九反。似洼，烏𢹂反，李於花反，又烏𠂯反，郭烏蛙反。司馬云：若洼曲。汚，音烏，司馬云：若汚下。"
                },
                {
                    "paragraph": "激者，謞者，叱者，吸者，呌者，譹者，宎者，咬者，",
                    "zhushu": "此略與衆竅之聲殊。○激，經歷反，如水激也，李古弔反。司馬云：聲若激喚也。李又驅弔反。謞，音孝，李虚交反。簡文云：若箭去之聲。司馬云：若讙謞聲。叱，昌實反，徐音七。司馬云：若叱咄聲。吸，許及反。司馬云：若嘘吸聲也。呌，古弔反，郭古幼反，李居耀反。司馬云：若呌呼聲也。譹音豪，郭又戸報反。司馬云：若譹哭聲。宎，徐於堯反，一音杳，又於弔反。司馬云：深者也。若深宎突然。咬，於交反，或音狡。司馬云：聲哀切，咬咬然。又許拜反。"
                },
                {
                    "paragraph": "前者唱于，而隨者唱喁。泠風則小和，飄風則大和，",
                    "zhushu": "夫聲之宫商，雖千變萬化，唱和大小，莫不稱其所受，而各當其分。○唱，于如字。喁，五恭反，徐又音愚，又五斗反。李云：于喁，聲之相和也。泠風，音零，李云：泠泠，小風也。和，胡卧反，下及注皆同。飄風，鼻遥反，又符遥反，李敷遥反。司馬云：疾風也。爾雅云：回風爲飄。稱，尺證反。分，符問反，下不出者兒。"
                },
                {
                    "paragraph": "厲風濟則衆竅爲虚，",
                    "zhushu": "濟，止也。烈風作則衆竅實，反其止則衆竅虚。虚實雖異，其於各得則同。○厲風，司馬云：大風向。郭云：烈風。濟，子細反。向云：止也。"
                },
                {
                    "paragraph": "而獨不見之調調之刀刀乎。",
                    "zhushu": "調調、刀刀，動搖貌也。言物聲旣異，而形之動搖亦又不同也。動雖不同，其得齊一耳，豈調調獨是，而刀刀獨非乎？○調音條。刀，徐都堯反。向云：調調、刀刀，皆動搖貌。搖如字，又羊照反。"
                },
                {
                    "paragraph": "子游曰：地籟則衆竅是已。人籟則比竹是已。敢問天籟。子綦曰：夫吹萬不同，而使其自已也。",
                    "zhushu": "此天籟也。夫天籟者。豈復別有一物哉。即衆竅比竹之屬。接乎有生之𩔖。會而共成一天耳。無旣無矣。則不能生有。有之未生。又不能爲生。然則生生者誰哉。塊然而自生耳。自生耳。非我生也。我旣不能生物。物亦不能生我。則我自然矣。自巳而然。則謂之天然。天然耳非爲也。故以天言之。以天言之。所以明其自然也。豈蒼蒼之謂哉？而或者謂天籟役物使從巳也。夫天且不能自有，况能有物哉？故天也者，萬物之總名也。莫適爲天，誰主役物乎？故物各自生而無所出焉，此天道也。○比，毗志反，又必履反，李扶必反，注同。復，扶又反。適，丁歷反。"
                },
                {
                    "paragraph": "咸其自取。怒者其誰邪。",
                    "zhushu": "物皆自得之耳，誰主怒之使然哉？此重明天籟也。○重，直用反。"
                },
                {
                    "paragraph": "大知閑閑，小知間間。",
                    "zhushu": "此蓋知之不同。知。音智。下及注同。閑閑。李云。無所容貌。簡文云。廣博之貌。間間。古閑反。有所間別也。"
                },
                {
                    "paragraph": "大言炎炎，小言詹詹。",
                    "zhushu": "此盖言語之異。○炎炎，手廉、于凡二反，又音談，李作淡，徒濫反。李頥云：同是非也。簡文云：美盛貌。詹詹音占，李頥云：小篇之貌。崔本作闊。"
                },
                {
                    "paragraph": "其寐也魂交，其覺也形開。",
                    "zhushu": "此盖寤寐之異。○魂交，司馬云：精神交錯也。覺，占孝反。形開，司馬云：目開意悟也。"
                },
                {
                    "paragraph": "與接爲構，日以心𨷖。縵者窖者密者。",
                    "zhushu": "此盖交接之異。○與接爲構，司馬云：人道交接，構結驩愛也。縵，末旦反，簡文云：寛心也。窖，古孝反。司馬云：深也。李云：穴也。案：穴地藏縠曰窖。簡文云：深心也。"
                },
                {
                    "paragraph": "小恐惴惴，大恐縵縵。",
                    "zhushu": "此盖恐悸之異。○恐，曲勇反，下及注同。惴，之瑞反，李云：小心貌。爾雅云：懼也。縵縵，李云：齊死生貌。悸，其季反。"
                },
                {
                    "paragraph": "其發若機栝，其司是非之謂也。其留如詛盟，其守勝之謂也。",
                    "zhushu": "此盖動止之異。○機栝，古活反。機，弩牙。栝，箭。栝詛，惻據反。盟，音明，徐武耕反，郭武病反。"
                },
                {
                    "paragraph": "其殺如秋冬，以言其日消也。",
                    "zhushu": "其衰殺日消，有如此者。○殺，色界反，徐色例反，注同。"
                },
                {
                    "paragraph": "其溺之所爲之，不可使復之也。",
                    "zhushu": "其溺而遂往，有如此者。○溺，奴狄反，郭奴徼反。"
                },
                {
                    "paragraph": "其厭也如緘，以言其老洫也。",
                    "zhushu": "其厭没於欲，老而愈洫，有如此者。○厭，於葉反，徐於冉反，又於感反。緘，徐古咸反。洫，本亦作溢，同音逸，郭許鵙反，又已質反。"
                },
                {
                    "paragraph": "近死之心，莫使復陽也。",
                    "zhushu": "其利患輕禍，隂結遂志，有如此者。○近，附近之近。復陽，陽謂生也。"
                },
                {
                    "paragraph": "喜怒哀樂，慮嘆變熱，姚佚啓態，",
                    "zhushu": "此盖性情之異者。○樂，音洛。熱，之渉反，司馬云：不動貌。姚、郭音遥，徐、李勑弔反。佚音逸。態，勑代反，李又奴載反。"
                },
                {
                    "paragraph": "樂出虚，蒸成菌，",
                    "zhushu": "此盖事變之異也。自此以上，略舉天籟之無方。自此以下，明無方之自然也。物各自然，不知所以然而然，則形雖彌異，自然彌同也。○蒸，之膺反。菌，其損反，向云：結也。上，時掌反。"
                },
                {
                    "paragraph": "日夜相代乎前，而莫知其所萌。",
                    "zhushu": "日夜相代，代故以新也。夫天地萬物，變化日新，與時倶往，何物萌之哉？自然而然耳。○萌，武耕反。"
                },
                {
                    "paragraph": "已乎已乎！旦暮得此，其所由以生乎？",
                    "zhushu": "言其自生。○暮，本又作莫，音同。"
                },
                {
                    "paragraph": "非彼無我，非我無所取，是亦近矣，",
                    "zhushu": "彼，自然也。自然生我，我自然生。故自然者，即我之自然，豈逺之哉。"
                },
                {
                    "paragraph": "而不知其所爲使。",
                    "zhushu": "凡物云云，皆百爾耳，非相爲使也，故任之而理自至矣。○相爲，于僞反，下未爲同。"
                },
                {
                    "paragraph": "若有眞宰，而特不得其眹，",
                    "zhushu": "萬物萬情，趣舎不同，有若眞宰使之然也。起索眞宰之眹迹而亦終不得，則明物皆自然，無使物然也。○特，崔云：特，辭也。眹，李除忍反，兆也。趣舎，七喻反，字或作取，下音捨，或音赦，下皆放此。索，所百反。"
                },
                {
                    "paragraph": "可行已信，",
                    "zhushu": "今夫行者，信已可得行也。"
                },
                {
                    "paragraph": "而不見其形，",
                    "zhushu": "不見所以得行之形。"
                },
                {
                    "paragraph": "有情而無形，",
                    "zhushu": "情當其物，故形不別見也。○當，丁浪反，不皆同。見，賢遍反。"
                },
                {
                    "paragraph": "百骸九竅六藏，賅而存焉，",
                    "zhushu": "付之自然，而莫不皆存也。○骸，戸皆反。六藏，才浪反。案：心肺、肝、脾腎，謂之五藏，大小腸膀胱、三焦，謂之六府。身别有九藏，氣，天、地、人。天以候頭角之氣，人候耳目之氣，地候口齒之氣。三部各有天地人，三三而九，神藏五，形藏四，故九。今此云六藏，未見所岀。賅，徐古來反，司馬云：備也。小爾雅同，簡文云：兼也。"
                },
                {
                    "paragraph": "吾誰與爲親？",
                    "zhushu": "直自存耳。"
                },
                {
                    "paragraph": "汝皆說之乎，其有私焉。",
                    "zhushu": "皆說之，則是有所私也，有私則不能賅而存矣，故不說而自存，不爲而自生也。○皆說，音說，注同，今本多即作恱字，後皆放此。"
                },
                {
                    "paragraph": "如是皆有爲臣妾乎？",
                    "zhushu": "若皆私之，則志過其分，上下相冒，而莫爲臣妾矣。臣妾之才，而不安臣妾之任，則失矣。故知君臣上下，手足外內，乃天理自然，豈直人之所爲哉？"
                },
                {
                    "paragraph": "其臣妾不足以相治乎？",
                    "zhushu": "夫臣妾但各當其分耳，未爲不足以相治也。相治也者，若手足耳目、四支百體，各有所司，而更相御用也。○更音庚。"
                },
                {
                    "paragraph": "其遞相爲君臣乎？",
                    "zhushu": "夫時之所賢者爲君，才不應世者爲臣。若天之自高，地之自卑，首自在上，足自居下，豈有遞哉？雖無錯於當，而必自當也。○遞音弟，徐又音第。應應謂之應。錯，七索反，下同。"
                },
                {
                    "paragraph": "其有眞君存焉。",
                    "zhushu": "任之而自爾，則非僞也。"
                },
                {
                    "paragraph": "如求得其情與不得，無益損乎其眞，",
                    "zhushu": "凡得眞性，用其自爲者，雖復皂𨽾，猶不顧毀譽，而自安其業，故知與不知，皆自若也。若乃開希幸之路，以下冒上，物䘮其眞，人忘其本，則毀譽之間，俯仰失錯也。○復，扶又反，下同。譽音餘。䘮，息浪反。"
                },
                {
                    "paragraph": "一受其成形，不亡以待盡，",
                    "zhushu": "言物各有分，故知者守知以待終，而愚者抱愚以至死，豈有能中易其性者也。"
                },
                {
                    "paragraph": "與物相刃相靡，其行盡如馳而莫之能止，不亦悲乎？",
                    "zhushu": "羣品云云，逆順相交，各信其偏見，而恣其所行，莫能自反。此比衆人之所悲者，亦可悲矣。而衆人未嘗以此爲悲者，性然故也。物各性然，又何物足悲哉？"
                },
                {
                    "paragraph": "終身役役而不見其成功，",
                    "zhushu": "夫物情無極，知足者鮮，故得此不止，復逐於彼，皆疲役終身，未厭其志，死而後巳。故其成功者，無時可見也。○骸，息淺反。"
                },
                {
                    "paragraph": "薾然疲役而不知其所歸，可不哀邪？",
                    "zhushu": "凡物各以所好役其形骸，至于疲困𦬼然，不知所以好，此之歸趣云何也。○𦬼然，乃結反，徐、李乃協反，崔音捻，云：忘貌。簡文云：疲，病困之狀。好，呼報反，下同。"
                },
                {
                    "paragraph": "人謂之不死，奚益？",
                    "zhushu": "言其實與死同。"
                },
                {
                    "paragraph": "其形化，其心與之然，可不謂大哀乎？",
                    "zhushu": "言其心形並馳，困而不反，比於凡人所哀，則此眞哀之大也。然凡人未嘗以此爲哀，則凡所哀者，不足哀也。"
                },
                {
                    "paragraph": "人之生也，固若是芒乎？其我獨芒，而人亦有不芒者乎？",
                    "zhushu": "凡此上事，皆不知所以然而然，故曰芒也。今夫知者，皆不知所以知而自知矣。生者不知所以生而自生矣。萬物雖異，至於生不由知，則未有不同者也，故天下莫不芒也。○芒，莫剛反，又音亡。芒，芒昧也。簡文云：芒，同也。"
                },
                {
                    "paragraph": "夫隨其成心而師之，誰獨且無師乎？",
                    "zhushu": "夫心之足以制一身之用者，謂之成心。人自師其成心，則人各自有師矣。人各自有師，故付之而自當。"
                },
                {
                    "paragraph": "奚必知代而心自取者有之，愚者與有焉。",
                    "zhushu": "夫以成代不成，非知也，心自得耳。故愚者亦師其成心，未肯用其所謂短而舎其所謂長者也。○與音豫，舎音捨，字亦作捨，下同。"
                },
                {
                    "paragraph": "未成乎心而有是非，是今日適越而昔至也。",
                    "zhushu": "今日適越，昨日何由至哉？未成乎心，是非何由生哉？明夫是非者，羣品之所不能無，故至人兩順之。○昔至，崔云：昔，夕也。向云：昔者，昨日之謂也。"
                },
                {
                    "paragraph": "是以無有爲有，無有爲有，雖有神禹且不能知，吾獨且柰何哉？",
                    "zhushu": "理無是非，而或者以爲有，此以無有爲有也。或心已成，雖聖人不能解，故付之自若，而不強知也。○強，其丈反。"
                },
                {
                    "paragraph": "夫言非吹也，言者有言，",
                    "zhushu": "各有所說，故異於吹。○吹，如字，又叱瑞反。崔云：吹猶籟也。"
                },
                {
                    "paragraph": "其所言者特未定也。",
                    "zhushu": "我以爲是，而彼以爲非，彼之所是，我又非之，故未定也。未定也者，由彼我之情偏。"
                },
                {
                    "paragraph": "果有言邪？",
                    "zhushu": "以爲有言邪？然未足以有所定。"
                },
                {
                    "paragraph": "其未嘗有言邪？",
                    "zhushu": "以爲無言邪，則㩀巳已有言。"
                },
                {
                    "paragraph": "其以爲異於鷇音，亦有辯乎？其無辯乎？",
                    "zhushu": "夫言與鷇音，其致一也。有辯無辯，誠未可定也。天下之情不必同，而所言不能異，故是非紛紜，莫知所定。○鷇，苦豆反，李音殻，司馬云：鳥子欲出者也。"
                },
                {
                    "paragraph": "道惡乎隱而有眞僞？言惡乎隱而有是非？",
                    "zhushu": "道焉不在，言何隱蔽而有眞僞，是非之名紛然而起。○惡音烏，下皆同。眞僞，一本作眞詭，崔本作眞然。烏，於䖍反。"
                },
                {
                    "paragraph": "道惡乎往而不存？",
                    "zhushu": "皆存。"
                },
                {
                    "paragraph": "言惡乎存而不可？",
                    "zhushu": "皆可。"
                },
                {
                    "paragraph": "道隱於小成，言隱於榮華。",
                    "zhushu": "夫小成榮華，自隱於道，而道不可隱，則眞僞是非者，行於榮華而止於實當，見於小成而滅於大全也。○當，丁浪反，後可以意求，不復重出。見，賢遍反。"
                },
                {
                    "paragraph": "故有儒墨之是非，以是其所非而非其所是。",
                    "zhushu": "儒墨更相是非，而天下皆儒墨也。故百家並起，各私所見，而未始出其方也。○更音庚。"
                },
                {
                    "paragraph": "欲是其所非而非其所是，則莫若以明",
                    "zhushu": "。夫有是有非者，儒墨之所是也；無是無非者，儒墨之所非也。今欲是儒墨之所非，而非儒墨之所是者，乃欲明無是無非也。欲明無是無非，則莫若還以儒墨，反覆相明。反覆相明，則所是者非是，而所非者非非矣。非非則無非，非是則無是。○覆，芳服反，下同。"
                },
                {
                    "paragraph": "物無非彼，物無非是，",
                    "zhushu": "物皆自是，故無非是；物皆相彼，故無非彼。無非彼，則天下無是矣。無非是，則天下無彼矣。無彼無是，所以玄同也。"
                },
                {
                    "paragraph": "自彼則不見，自知則知之。故曰：彼出於是，是亦因彼，",
                    "zhushu": "夫物之偏也，皆不見彼之所見，而獨自知其所知。自知其所知則自以爲是；自以爲是，則以彼爲非矣。故曰：彼出於是，是亦因彼，彼是相因而生者也。"
                },
                {
                    "paragraph": "彼是方生之說也。雖然，方生方死，方死方生；方可方不可，方不可方可；因是因非，因非因是。",
                    "zhushu": "夫死生之變。猶春秋冬夏四時行耳。故生死之狀雖異。其於各安所遇。一也。今生者方自謂生爲生。而死者方自謂生爲死。則無生矣；生者方自謂死爲死。而死者方自謂死爲生。則無死矣。無生無死。無可無不可。故儒墨之辨。吾所不能同也。至於各冥其分。吾所不能異也。○"
                },
                {
                    "paragraph": "是以聖人不由而照之于天，亦因是也。",
                    "zhushu": "夫懷豁者，因天下之是非而自無是非也。故不由是非之𡍼，而是非無患不當者，直明其天然而無所奪故也。"
                },
                {
                    "paragraph": "是亦彼也，",
                    "zhushu": "我亦爲彼所彼。"
                },
                {
                    "paragraph": "彼亦是也。",
                    "zhushu": "彼亦自以爲是。"
                },
                {
                    "paragraph": "彼亦一是非，此亦一是非。",
                    "zhushu": "此亦自是而非彼，彼亦自是而非此，此與彼各有一是一非於體中也。"
                },
                {
                    "paragraph": "果且有彼是乎哉？果且無彼是乎哉？",
                    "zhushu": "今欲謂彼爲彼，而彼復自是；欲謂是爲是，而是復爲彼所彼，故彼是有無未果定也。○復，扶又反，下同。"
                },
                {
                    "paragraph": "彼是莫得其偶，謂之道樞。",
                    "zhushu": "偶，對也。彼是相對，而聖人兩順之，故無心者與物冥，而未嘗有對於天下也。此居其樞要而會其玄極，以應夫無方也。○樞，尺朱反，樞，要也。應，應對之應，前注同。後可以意求，不復重音。"
                },
                {
                    "paragraph": "樞始得其環中，以應無窮，",
                    "zhushu": "夫是非反覆，相尋無窮，故謂之環。環中空矣。今以是非爲環而得其中者，無是無非也。無是無非，故能應夫是非；是非無窮，故應亦無窮。"
                },
                {
                    "paragraph": "是亦一無窮，非亦一無窮也。",
                    "zhushu": "天下莫不自是，而莫不相非，故一是一非，兩行無窮，唯渉空得中者，曠然無懷，乗之以遊也。"
                },
                {
                    "paragraph": "故曰：莫若以明。以指喻指之非指，不若以非指喻指之非指也；以馬喻馬之非馬，不若以非馬喻馬之非馬也。天地一指也，萬物一馬也。",
                    "zhushu": "夫自是而非彼，彼我之常情也。故以我指喻彼指，則被指於我指，獨爲非指矣，此以指喻指之非指也。若覆以彼指還喻我指，則我指於彼指，復爲非指矣。此以非指喻指之非指也。將明無是無非，莫若反覆相喻。反覆相喻，則彼之與我旣同於自是，又均於相非。均於相非，則天下無是；同於自是，則天下無非。何以明其然邪？是若果是，則天下不得復有非之者也；非若果非，亦不得復有是之者也。今是非無主，紛然殽亂，明此區區者，各信其偏見而同於二致耳。仰觀俯察，莫不皆然。是以至人知天地一指也，萬物一馬也，故浩然大寧，而天地萬物各當其分，同於自得，而無是無非也。○天地一指也，萬物一馬也，崔云：指百體之一體；馬，萬物之一物。浩，戶老反。"
                },
                {
                    "paragraph": "可乎可，",
                    "zhushu": "可於巳者，即謂之可。"
                },
                {
                    "paragraph": "不可乎不可。",
                    "zhushu": "不可於巳者，即謂之不可。"
                },
                {
                    "paragraph": "道行之而成，",
                    "zhushu": "無不成也。"
                },
                {
                    "paragraph": "物謂之而然。",
                    "zhushu": "無不然也。"
                },
                {
                    "paragraph": "惡乎然？然於然；惡乎不然？不然於不然。物固有所然，物固有所可，",
                    "zhushu": "各然其所然，各可其所可。"
                },
                {
                    "paragraph": "無物不然，無物不可。故爲是舉莛與楹，厲與西施，恢恑憰怪，道通爲一。",
                    "zhushu": "夫莛横而楹縱，厲醜而西施好，所謂齊者，豈必齊形狀，同䂓矩哉？故舉縱横好醜，恢恑憰怪，各然其所然，各可其所可，則形雖萬殊，而性同得，故曰道通爲一也。○無物不然，無物不可，崔本此下更有可於可而不可於不可，不可於不可而可於可。爲，于僞反，下爲是皆同。莛，徐音庭，李音挺，司馬云：屋梁也。楹音盈，司馬云：屋柱也。厲，如字，惡也，李音賴。司馬云：病癩。西施，司馬云：夏姫也。案：勾踐所獻吳王美女也。恢，徐苦回反，大也。郭苦虺反，簡文本作弔。恑，九委反，徐九彼反。李云：戾也。橘怪音决。李云：橘，𠂯也。怪，異也。縱，本亦作從，形容反。"
                },
                {
                    "paragraph": "其分也，成也；",
                    "zhushu": "夫物或此以爲散，而彼以爲成。○分如字。"
                },
                {
                    "paragraph": "其成也，毀也。",
                    "zhushu": "我之所謂成，而彼或謂之毀。"
                },
                {
                    "paragraph": "凡物無成與毀，復通爲一。",
                    "zhushu": "夫成毀者，生於自見而不見彼也。故無成與毀，猶無是與非也。○復，扶又反。"
                },
                {
                    "paragraph": "唯逹者知通爲一，爲是不用而寓諸庸。庸也者，用也；用也者，通也；通也者，得也。",
                    "zhushu": "夫逹者，無滯於一方，故忽然自忘，而寄當於自用。自用者，莫不條暢而自得也。"
                },
                {
                    "paragraph": "適得而幾矣。",
                    "zhushu": "幾，盡也。至理盡於自得也。○幾音機，盡也，下同，徐具衣反。"
                },
                {
                    "paragraph": "因是已，",
                    "zhushu": "逹者，因而不作。"
                },
                {
                    "paragraph": "已而不知其然，謂之道；",
                    "zhushu": "夫逹者之因是，豈知因爲善而因之哉？不知所以因而自因耳，故謂之道也。○謂之道，向、郭絶句。崔讀謂之道。勞云：因自然是道之功也。"
                },
                {
                    "paragraph": "勞神明爲一而不知其同也，謂之朝三。何謂朝三？曰：狙公賦芧。曰：朝三而莫四。衆狙皆怒。曰：然則朝四而莫三，衆狙皆恱。名實未虧，而喜怒爲用，亦因是也。",
                    "zhushu": "夫逹者之於一，豈勞神哉？若勞神，明於爲一，不足賴也，與彼不一者無以異矣。亦同衆狙之或因所好而自是也。○狙公，七徐反，又緇慮反。司馬云：狙公，典狙官也。崔云：養猨狙者也。李云：老狙也。廣雅云：狙，獮猴。芧音序，徐食汝反，李音予。司馬云：橡子也。朝三莫四，司馬云：朝三升，莫四升也。好，呼報反，下文皆同。"
                },
                {
                    "paragraph": "是以聖人和之以是非，而休乎天鈞，",
                    "zhushu": "莫之偏任，故付之自均而止也。○鈞，本又作均，崔云：鈞，陶鈞也。"
                },
                {
                    "paragraph": "是之謂兩行。",
                    "zhushu": "任天下之是非。"
                },
                {
                    "paragraph": "古之人，其知有所至矣，惡乎至？有以爲未始有物者，至矣，盡矣，不可以加矣。",
                    "zhushu": "此忘天地，遺萬物，外不察乎宇宙，內不覺其一身，故能曠然無累，與物倶往，而無所不應也。"
                },
                {
                    "paragraph": "其次以爲有物矣，而未始有封也；",
                    "zhushu": "雖未都忘，猶能忘其彼此。"
                },
                {
                    "paragraph": "其次以爲有封焉，而未始有是非也。",
                    "zhushu": "雖未能忘彼此，猶能忘彼此之是非也。"
                },
                {
                    "paragraph": "是非之彰也，道之所以虧也。",
                    "zhushu": "無是非乃全也。"
                },
                {
                    "paragraph": "道之所以虧，愛之所以成。",
                    "zhushu": "道虧則情有所偏，而愛有所成，未能忘愛釋私，玄同彼我也。"
                },
                {
                    "paragraph": "果且有成與虧乎哉？果且無成與虧乎哉？",
                    "zhushu": "有之與無，斯不能知。乃至。"
                },
                {
                    "paragraph": "有成與虧，故昭氏之鼔琴也；無成與虧，故昭氏之不鼔琴也。",
                    "zhushu": "夫聲不可勝舉也，故吹管操弦，雖有繁手，遺聲多矣。而執籥鳴弦者，欲以彰聲也。彰聲而聲遺，不彰聲而聲全。故欲成而虧之者，昭文之鼔琴也。不成而無虧者，昭文之不鼔琴也。○勝音升。操，七刀反。籥，羊灼反。昭文，司馬云。古善琴者。"
                },
                {
                    "paragraph": "昭文之鼔琴也，師曠之枝策也，惠子之據梧也，三子之知幾乎，",
                    "zhushu": "幾，盡也。夫三子者，皆欲辨非巳所明以明之，故知盡慮窮，形勞神倦，或枝策假寐，或據梧而暝。○枝策，司馬云：枝，杜也。策，杖也。崔云：舉杖以擊節。梧音吾。司馬云：梧，琴也。崔云：琴瑟也。知音智。暝，亡千反。"
                },
                {
                    "paragraph": "皆其盛者也，故載之末年。",
                    "zhushu": "賴其盛，故能久，不爾早困也。○故載之未年。崔云：書之於今也。"
                },
                {
                    "paragraph": "唯其好之也，以異於彼，",
                    "zhushu": "言此三子唯獨好其所明，自以殊於衆人。"
                },
                {
                    "paragraph": "其好之也，欲以明之。",
                    "zhushu": "明示衆人，欲使同乎我之所好。"
                },
                {
                    "paragraph": "彼非所明而明之，故以堅白之昧終。",
                    "zhushu": "是猶對牛鼔簧耳。彼竟不明，故巳之道術，終於昧然也。○堅白，司馬云：謂堅石白馬之辨也。又云：公孫龍有卒劒之法，謂之堅白。崔同。又云：或曰設矛伐之說爲堅，辨白馬之名爲白。簧，音黄。"
                },
                {
                    "paragraph": "而其子又以文之綸終，終身無成。",
                    "zhushu": "昭文之子，又乃終文之緒，亦卒不成。○綸音倫，崔云：琴瑟弦也。"
                },
                {
                    "paragraph": "若是而可謂成乎？雖我亦成也。",
                    "zhushu": "此三子雖求明於彼，彼竟不明，所以終身無成。若三子而可謂成，則雖我之不成。亦可謂成也。"
                },
                {
                    "paragraph": "若是而不可謂成乎？物與我無成也。",
                    "zhushu": "物皆自明而不明彼。若彼不明。即謂不成。則萬物皆相與無成矣。故聖人不顯此以耀彼。不捨巳而逐物。從而任之。各冥其所能。故曲成而不遺也。今三子欲以巳之所好。明示於彼。不亦妄乎。"
                },
                {
                    "paragraph": "是故滑疑之耀，聖人之所圖也。爲是不用而寓諸庸，此之謂以明。",
                    "zhushu": "夫聖人，無我者也。故滑疑之耀，則圖而域之，恢恑橘怪，則通而一之，使羣異各安其所安，衆人不失其所是，則巳不用於物，而萬物之用用矣。物皆自用，則孰是孰非哉？故雖故蕩之變，屈奇之異，曲而從之，寄之自用，則用雖萬珠，歷然自明。○滑，古没反，司馬云：亂也。屈，求物反。"
                },
                {
                    "paragraph": "今且有言於此，不知其與是𩔖乎，其與是不𩔖乎？𩔖與不𩔖，相與爲𩔖，則與彼無以異矣。",
                    "zhushu": "今以言無是非，則不知其與言有者𩔖乎？不𩔖乎？欲謂之𩔖，則我以無爲是，而彼以無爲非，斯不𩔖矣。然此雖是非不同，亦固未免於有是非也，則與彼𩔖矣。故曰𩔖與不𩔖，又相與爲𩔖，則與彼無以異也。然則將大不𩔖，莫若無心。旣遣是非，又遣其遣，遣之又遣之，以至於無遣，然後無遣無不遣，而是非自去矣。"
                },
                {
                    "paragraph": "雖然，請甞言之。",
                    "zhushu": "至理無言，言則與𩔖，故試寄言之。"
                },
                {
                    "paragraph": "有始也者，",
                    "zhushu": "有始則有終，"
                },
                {
                    "paragraph": "有未始有始也者，",
                    "zhushu": "謂無終始而一死生。"
                },
                {
                    "paragraph": "有未始有夫未始有始也者，",
                    "zhushu": "夫一之者，未若不一而自齊，斯又忘其一也。"
                },
                {
                    "paragraph": "有有也者，",
                    "zhushu": "有有則美惡是非具也。"
                },
                {
                    "paragraph": "有無也者，",
                    "zhushu": "有無而未知無無也，則是非好惡猶未離懷。○好惡，並如字。離，力智反。"
                },
                {
                    "paragraph": "有未始有無也者，",
                    "zhushu": "知無無矣，而猶未能無知。"
                },
                {
                    "paragraph": "有未始有夫未始有無也者。俄而有無矣，而未知有無之果孰有孰無也。",
                    "zhushu": "此都忘其知也，爾乃俄然始了無耳。了無，則天地萬物、彼我是非豁然確斯也。○俄，徐音峩。確斯，苦角反。斯又作澌，音賜，字思利反。"
                },
                {
                    "paragraph": "今我則巳有謂矣，",
                    "zhushu": "謂無是非，即復有謂。○復，扶又反。"
                },
                {
                    "paragraph": "而未知吾所謂之其果有謂乎，其果無謂乎。",
                    "zhushu": "又不知謂之有無，爾乃蕩然無纎芥於胷中也。○芥，古邁反，又音界。"
                },
                {
                    "paragraph": "天下莫大於秋豪之末，而大山爲小；莫壽乎殤子，而彭祖爲。天地與我並生，而萬物與我爲一。",
                    "zhushu": "夫以形相對，則大山大於秋豪也。若各㩀其性，分物冥其極，則形大未爲有餘，形小不爲不足。苟各足於其性，則秋豪不獨小其小，而太山不獨大其大矣。若以性足爲大，則天下之足未有過於秋豪也。若性足者非大，則雖太山亦可稱小矣。故曰：天下莫大於秋豪之末，而太山爲小。太山爲小，則天下無大矣；秋豪爲大，則天下無小也。無小無大，無壽無夭，是以蟪蛄不羡大椿而欣然自得，斥鴳不貴天池而榮願以足。苟足於天然而安其性命，故雖天地未足爲壽而與我並生，萬物未足爲異而與我同得，則天地之生又何不並，萬物之得又何不一哉！○秋豪如字，依字應作豪。司馬云：兎毫在秋而成。王逸任楚辭云：銳毛也。案：毛至秋而耎細，故以喻小也。大山音泰。殤子，短命者也。或云年十九以下爲殤。"
                },
                {
                    "paragraph": "旣已爲一矣，且得有言乎。",
                    "zhushu": "萬物萬形，同於自得，其得一也。巳自一矣，理無所言。"
                },
                {
                    "paragraph": "旣已謂之一矣，且得無言乎？",
                    "zhushu": "夫名謂生於不明者也。物或不能自明其一，而以此逐彼，故謂一以正之。旣謂之一，即是有言矣。"
                },
                {
                    "paragraph": "一與言爲二，二與一爲三。自此以往，巧歷不能得，而況其凡乎？",
                    "zhushu": "夫以言言一，而一非言也，則一與言爲二矣。一旣一矣，言又二之，有一有二，得不謂之三乎？夫以一言言一，猶乃成三，況尋其支流。凡物殊稱，雖有善數，莫之能紀也。故一之者，與彼未殊；而忘一者，無言而自一。○稱，尺證反。數，色主反。"
                },
                {
                    "paragraph": "故自無適有，以至於三，而況自有適有乎？",
                    "zhushu": "夫一，無言也，而有言則至三，況尋其末數，其可窮乎？"
                },
                {
                    "paragraph": "無適焉，因是已。",
                    "zhushu": "各止於其所能，乃最是也。"
                },
                {
                    "paragraph": "夫道未始有封，",
                    "zhushu": "宜然無不在也。夫道未始有封。崔云：齊物七章，此連上章，而班固說在外篇。"
                },
                {
                    "paragraph": "言未始有常，",
                    "zhushu": "彼此言之故，是非無定主。"
                },
                {
                    "paragraph": "爲是而有畛也。",
                    "zhushu": "道無封，故萬物得恣其分域。○爲，于僞反。畛，徐之忍反，郭、李音眞，謂封域畛陌也。"
                },
                {
                    "paragraph": "請言其畛：有左有右，",
                    "zhushu": "各異便也。○有左有右，崔本作有在宥也。便，婢靣反。"
                },
                {
                    "paragraph": "有倫有義，",
                    "zhushu": "物物有理，事事有宜。○有倫有義，崔本作有論有議。"
                },
                {
                    "paragraph": "有分有辯，",
                    "zhushu": "羣，分而𩔖別也。○分，如字，注同。別，彼列反，下皆同。"
                },
                {
                    "paragraph": "有競有爭，",
                    "zhushu": "並逐曰競，對辯曰争。○争，争闘之争，注同。"
                },
                {
                    "paragraph": "此之謂八德。",
                    "zhushu": "略而判之，有此八德。"
                },
                {
                    "paragraph": "六合之外，聖人存而不論；",
                    "zhushu": "夫六合之外，謂萬物性分之表耳。夫物之性表，雖有理存焉，而非性分之內，則未嘗以感聖人也。故聖人未嘗論之。若論之，則是引萬物使學其所不能也。故不論其外，而八畛同於自得也。"
                },
                {
                    "paragraph": "六合之內，聖人論而不議；",
                    "zhushu": "陳其性而安之。"
                },
                {
                    "paragraph": "春秋經世，先王之志，聖人議而不辯。",
                    "zhushu": "順其成迹而擬乎至當之極，不執其所是，以非衆人也。"
                },
                {
                    "paragraph": "故分也者，有不分也；辯也者，有不辯也。",
                    "zhushu": "夫物物自分，事事自別，而欲由已以分別之者，不見彼之自別也。○分如是下及注同。"
                },
                {
                    "paragraph": "曰：何也？聖人懷之，",
                    "zhushu": "以不辨爲懷耳。聖人無懷。"
                },
                {
                    "paragraph": "衆人辯之，以相示也。故曰：辯也者，有不見也。",
                    "zhushu": "不見彼之自辨，故辨已所知以示之。"
                },
                {
                    "paragraph": "夫大道不稱，",
                    "zhushu": "付之自稱，無所稱謂。○稱，尺證反，注同。"
                },
                {
                    "paragraph": "大辯不言，",
                    "zhushu": "已自別也。"
                },
                {
                    "paragraph": "大仁不仁，",
                    "zhushu": "無愛而自存也。"
                },
                {
                    "paragraph": "大廉不嗛，",
                    "zhushu": "夫至足者，物之去來非我也，故無所容其嗛盈。○嗛，郭欺簟反，徐音謙。"
                },
                {
                    "paragraph": "大勇不忮。",
                    "zhushu": "無往而不順，故能無險而不往。○忮，徐之䜴反，又音䜴，李之移反，害也，李云：徤也。"
                },
                {
                    "paragraph": "道昭而不道，",
                    "zhushu": "以此明彼，彼此倶失矣。○昭，音照。"
                },
                {
                    "paragraph": "言辯而不及，",
                    "zhushu": "不能及其自分。"
                },
                {
                    "paragraph": "仁常而不成，",
                    "zhushu": "物無常愛，而常愛必不周。"
                },
                {
                    "paragraph": "廉清而不信，",
                    "zhushu": "激然廉清貪名者耳，非眞廉也。"
                },
                {
                    "paragraph": "勇忮而不成。",
                    "zhushu": "忮逆之勇，天下共疾之，無敢舉足之地也。"
                },
                {
                    "paragraph": "五者园而幾向方矣。",
                    "zhushu": "此五者，皆以有爲傷當者也。不能上乎本性而求外無巳大。外不可求而求之，譬猶以圓學方，以魚慕烏耳。雖希翼鸞鳳，擬規日月，此愈近，彼愈逺實，學彌得而性彌失，故齊物而徧尚之累去矣。○园，崔音刓，徐五丸反，司馬云：圎也，郭音團。幾，徐其衣反。向方，本亦作嚮，音同，下皆放此。近，附近之近。逺，于萬反。"
                },
                {
                    "paragraph": "故知止其所不知，至矣。",
                    "zhushu": "所不知者，皆性分之外也，故止於所知之內而至也。"
                },
                {
                    "paragraph": "孰知不言之辯，不道之道？若有能知，此之謂天府。",
                    "zhushu": "浩然都任之也。"
                },
                {
                    "paragraph": "注焉而不滿，酌焉而不竭，",
                    "zhushu": "至人之心若鏡，應而不藏，故曠然無盈虚之變也。○注徐之喻反。"
                },
                {
                    "paragraph": "而不知其所由來，",
                    "zhushu": "至理之來，自然無迹。"
                },
                {
                    "paragraph": "此之謂葆光。",
                    "zhushu": "任其自明，故其光不弊也。○葆光，音保，崔云：若有若無謂之葆光。"
                },
                {
                    "paragraph": "故昔者堯問於舜曰：我欲伐宗、膾、胥敖、南靣而不釋然，其故何也？",
                    "zhushu": "於安任之道未弘，故聽朝而不怡也。將寄明齊一之理於大聖，故發自怪之問以起對也。○膾，徐古外反。胥，息徐反，華胥國。敖，徐五高反，司馬云：宗、膾、胥、敖，三國名也。崔云：宗，一也；膾，二也；胥敖，三也。朝，直遥反。"
                },
                {
                    "paragraph": "舜曰：夫三子者，猶存乎蓬艾之間，",
                    "zhushu": "夫物之所安無陋也，則蓬艾乃三子之妙處也。○處，昌慮反。"
                },
                {
                    "paragraph": "若不釋然，何哉？昔者十日並出，萬物皆照，",
                    "zhushu": "夫重明登天，六合倶照，無有蓬艾而不光被也。○重，直龍反。被，皮寄反。"
                },
                {
                    "paragraph": "而況德之進乎日者乎！",
                    "zhushu": "夫日月雖無私於照，猶有所不及，德則無不得也。而今欲奪蓬艾之願，而伐使從巳，於至道豈弘哉。故不釋然神解耳。若乃物暢其性，各安其所安，無逺近幽深，付之自若，皆得其極，則彼無不當，而我無不怡也。○解音蟹。"
                },
                {
                    "paragraph": "齧缺問乎王倪曰：子知物之所同是乎？曰：吾惡乎知之？",
                    "zhushu": "所同未必是，所異不獨非，而彼我莫能相正，故無所用其知。○齧，五結反。缺，丘恱反。王倪，徐五嵇反，李音詣，高士傳云：王倪，堯時賢人也。天地篇云：齧缺之師。惡音烏，下皆同。"
                },
                {
                    "paragraph": "子知子之所不知邪？曰：吾惡乎知之。",
                    "zhushu": "若自知其所不知，即爲有知，有知則不能任羣才之自當。"
                },
                {
                    "paragraph": "然則物無知邪？曰：吾惡乎知之。",
                    "zhushu": "都不知，乃曠然無不任矣。"
                },
                {
                    "paragraph": "雖然，嘗試言之。",
                    "zhushu": "以其不知，故未敢正言，試言之耳。"
                },
                {
                    "paragraph": "庸詎知吾所謂知之非不知邪？",
                    "zhushu": "魚游於水，水物所同，咸謂之知。然自魚觀之，則向所謂知者，復爲不知矣。夫蛣𧏙之知，非於轉丸而笑蛣𧏙者，乃以蘇合爲貴。故所同之知，未可正據。○庸詎，徐本作巨，其庶反，郭音鉅。李云：庸，用也。詎，何也，猶言何用也。服䖍云：詎猶未也。復，扶又反。蛣，丘一反。𧏙，丘良反。爾雅云：蛣𧏙，𧏙蜋也。"
                },
                {
                    "paragraph": "庸詎知吾所謂不知之非知邪？",
                    "zhushu": "所謂不知者，直是不同耳，亦自一家之知。"
                },
                {
                    "paragraph": "且吾嘗試問乎女：",
                    "zhushu": "已不知其正，故試問女。○女音汝，注及下同。巳音紀。"
                },
                {
                    "paragraph": "民溼寢則腰疾偏死，鰌然乎哉？木處則惴慄恂懼，猨猴然乎哉？三者孰知正處？",
                    "zhushu": "此畧舉三者以明萬物之異便。○偏死，司馬云：偏，枯死也。鰌，徐音秋，司馬云：魚名。惴，之瑞反。慄音栗。恂，郭音荀，徐音峻，恐貌。崔云：戰也。班固作眴也。猨音猿。猴音侯。便，婢靣反。"
                },
                {
                    "paragraph": "民食芻豢，麋鹿食薦，蝍且甘帶，鴟鴉𦒿䑕，四者孰知正味？",
                    "zhushu": "此畧舉四者以明美惡之無主。○芻，𥘉倶反，小爾雅云：秆謂之芻。秆音古但反。豢，徐音患，又胡滿反。司馬云：牛羊曰芻，犬豕曰豢，以所食得名也。麋音眉。薦，牋練反。司馬云：美草也。崔云：甘草也。郭璞云：三蒼云：六畜所食曰薦。蝍音即且，字或作蛆，子徐反。李云：蝍且，蟲名也。廣雅云：蜈公也。爾雅云：蒺蔾，蝍蛆。郭璞注云：似蝗，大腹長角，能食蛇腦。蒺音疾。蔾音棃。帶如字。崔云：蛇也。司馬云：小蛇也。蝍蛆好食其眼。鴟，尺夷反。鴉，本亦作鴟，於加反。崔云：烏也。𦒿，市志反。字或作嗜。崔本作其。惡，烏路反。"
                },
                {
                    "paragraph": "猨猵狙以爲雌，麋與鹿交，鰌與魚游。毛嬙麗姫，人之所美也。魚見之深入，鳥見之高飛，麋鹿見之決驟。四者孰知天下之正色哉？",
                    "zhushu": "此畧舉四者以明天下所好之不同也。不同者而非之，則無以知所同之必是。○猵，篇靣反，徐敷靣反，又敷畏反，郭、李音之。狙，七餘反，司馬云：狙，一名獦牂，似猨而狗頭，憙與雌猨交也。崔云：徧狙，一名獦牂，其雄憙與猨雌爲牝牡。向云：猵狙，以猨爲雌也。獦音葛。雌音妻，一音如字。毛嬙，徐在良反，司馬云：毛嬙，古美人，一云：越王美姫也。麗姫，力知反，下同。麗姫，晉獻公之嬖，以爲夫人。崔孝作西施。决，喜缺反。李云：疾貌。崔云：疾走不顧爲决。徐古惠反，郭音古穴反。驟，上救反，又在遘反。好，呼報反。"
                },
                {
                    "paragraph": "自我觀之，仁義之端，是非之塗，樊然殽亂，吾惡能知其辯？",
                    "zhushu": "夫利於彼者或害於此，而天下之彼我無窮，則是非之竟無常，故唯莫之辯，而任其自是，然後蕩然俱得。○樊音煩。殽，徐戶交反，郭作散，悉旦反。之竟音境，今本或作境，下放此。"
                },
                {
                    "paragraph": "齧缺曰：子不知利害，則至人固不知利害乎？",
                    "zhushu": "未能妙其不知，故猶嫌至人當知之，斯懸之未解也。○解音蟹。"
                },
                {
                    "paragraph": "王倪曰：至人神矣。",
                    "zhushu": "無心而無不順。"
                },
                {
                    "paragraph": "大澤焚而不能熱，河漢沍而不能寒，疾雷破山，風振海而不能驚。",
                    "zhushu": "夫神全形具而體與物冥者，雖渉至變而未始非我，故蕩然無蠆介於胷中也。○沍，戸故反，徐又戸各反，李戶格反，向曰凍也。崔云：沍猶涸也。蠆，勑邁反，又音豸。介，古邁反，又音界。"
                },
                {
                    "paragraph": "若然者，乗雲氣，",
                    "zhushu": "寄物而行，非我動也。"
                },
                {
                    "paragraph": "騎日月，",
                    "zhushu": "有晝夜而無死生也。"
                },
                {
                    "paragraph": "而遊乎四海之外，",
                    "zhushu": "夫唯無其知而任天下之自爲，故馳萬物而不窮也。"
                },
                {
                    "paragraph": "死生無變於己，",
                    "zhushu": "與變爲體。故死生若一。"
                },
                {
                    "paragraph": "而況利害之端乎。",
                    "zhushu": "況利害於死生，愈不足以介意。"
                },
                {
                    "paragraph": "瞿鵲子問乎長梧子曰：吾聞諸夫子：聖人不從事於務，",
                    "zhushu": "務自來而理自應耳，非從而事之也。○瞿，其倶反。長梧子，李云：居長梧下，因以爲名。崔云，名丘，簡文云：長梧封人也。夫子，向云瞿鵲之師。"
                },
                {
                    "paragraph": "不就利，不違害，",
                    "zhushu": "任而直前，無所避就。"
                },
                {
                    "paragraph": "不喜求，",
                    "zhushu": "求之不喜，直取不怒。"
                },
                {
                    "paragraph": "不緣道。",
                    "zhushu": "獨至者也。"
                },
                {
                    "paragraph": "無謂有謂，有謂無謂，",
                    "zhushu": "凡有稱謂者，皆非吾所謂也，彼各自謂耳。故無彼有謂而有此無謂也。稱，尺正反，下放此。"
                },
                {
                    "paragraph": "而遊乎塵垢之外。",
                    "zhushu": "凡非眞性，皆塵垢也。而遊，崔本作而施。"
                },
                {
                    "paragraph": "夫子以爲孟浪之言，而我以爲妙道之行也。吾子以爲奚若。長梧子曰：是黃帝之所聽熒也，而丘也何足以知之。且女亦大早計，見𡖉而求時夜，見彈而求鴞炙。",
                    "zhushu": "夫物有自然，理有至極，循而直往，則𡨋然自合，非所言也。故言之者孟浪，而聞之者聽熒。雖復黃帝，猶不能使萬物無懷，而聽熒至竟。故聖人付當於塵垢之外，而玄合乎視聽之表，照之以天而不逆計，放之自爾而不推明也。今瞿鵲子方聞孟浪之言，而便以爲妙道之行，斯亦無異見𡖉而責司晨之功，見彈而求鴞炙之實也。夫不能安時處順，而探變求化，當生而慮死，執是以辯非，皆逆計之徒也。○孟，如字，徐武黨反，或武葬反。浪如字，徐力蕩反。向云：孟浪音漫瀾，無所趣舎之謂。李云：猶較畧也。崔云：不精要之貌。行，如字，又下孟反。黃帝，本又作黃帝。聽，勑定反。熒音瑩磨之瑩，本亦作瑩，於拘反。向司馬云：聽熒，疑惑也。李云：不光明貌。崔云：小明不大了也。向崔本作䵐榮女，音汝，下同。大音太。徐、李勑佐反，注同。時夜，崔云：時夜，司夜謂雞也。彈，徒旦反。鴞，于驕反。司馬云：小鳩可炙。毛詩草木䟽云：大如班鳩，緑色。其肉甚美。復，扶又反，下皆同。下章注亦凖此。"
                },
                {
                    "paragraph": "予嘗爲女妄言之，",
                    "zhushu": "言之則孟浪也，故試妄言之。○爲，于僞反。"
                },
                {
                    "paragraph": "女以妄聽之。奚",
                    "zhushu": "若正聽妄言，復爲大早計也，故亦妄聽之何？"
                },
                {
                    "paragraph": "旁日月，挾宇宙，",
                    "zhushu": "以死生爲晝夜，旁日月之喻也。以萬物爲一體，挾宇宙之譬也。○旁，薄葬反，徐扶葬反，司馬云：依也。崔本作謗。挾，戸牒反，崔本作扶。宇宙，治救反。尸子云：天地四方曰宇，往古來今曰宙。說文云：舟輿所極覆曰宙。"
                },
                {
                    "paragraph": "爲其䐇合，置其滑涽，以𨽾相尊？",
                    "zhushu": "以有所賤，故尊卑生焉，而滑涽紛亂，莫之能正，各自是於一方矣。故爲䐇然自合之道，莫若置之勿言，委之自爾也。䐇然，無被際之謂也。○䐇，本或作，　郭音泯，徐武軫反，李載枌反，無波際之貌。司馬云：合也。向音脣，云：若雨脣之相合也。滑，徐古没反，亂也。向本作汨，音同。崔戸八反，云：栝口木也。涽，徐音昏，向云：泪昏未定之謂。崔本作緍。武巾反。云。繩也。"
                },
                {
                    "paragraph": "衆人役役，",
                    "zhushu": "馳騖於是非之境也。"
                },
                {
                    "paragraph": "聖人愚芚，",
                    "zhushu": "芚然，無知而直往之貌。○芚，徐徒奔反，郭治本反。司馬云：渾屯不分察也。崔云：厚貌也。或云：束也。李丑倫反。"
                },
                {
                    "paragraph": "參萬歲而一成純。",
                    "zhushu": "純者，不雜者也。夫舉萬歲而參其變，而衆人謂之雜矣，故役役然勞形怵心而去彼就此。唯大聖無執，故芚然直往而與變化爲一，一變化而常遊於獨者也。故雖參糅億載，千殊萬異，道行之而成，則古今一成也。物謂之而然，則萬物一然也。無物不然，無時不成，斯可謂純也。○怵，𥘉律反。糅，如救反。"
                },
                {
                    "paragraph": "萬物盡然，",
                    "zhushu": "無物不然。"
                },
                {
                    "paragraph": "而以是相藴。",
                    "zhushu": "藴，積也。積是於萬歲，則萬歲一是也。積然於萬物，則萬物盡然也。故不知死生先後之所在，彼我勝負之所如也。○藴，本亦作藴，徐於積反，郭於本反，李於問反，積也。"
                },
                {
                    "paragraph": "予惡乎知說生之非惑邪？",
                    "zhushu": "死生一也，而獨說生，欲與變化相背，故未知其非或也。○惡，音烏，下惡乎皆同。說，音恱，注同。背，音佩。"
                },
                {
                    "paragraph": "予惡乎知惡死之非弱䘮而不知歸者邪？",
                    "zhushu": "少而失其故居，名爲弱䘮。夭弱䘮者，遂安於所在，而不知歸於故鄕也。焉知生之非夫弱䘮，焉知死之非夫還歸而惡之哉？○惡死，烏路反，注同。䘮，息浪反，注同。少，詩照反。焉，於䖍反，下同。"
                },
                {
                    "paragraph": "麗之姫，艾封人之子也。晉國之始得之也，涕泣沾襟。及其至於王所，與王同筐牀，食芻豢，而後悔其泣也。",
                    "zhushu": "一生之內，情變若此，當此之日，則不知彼，况夫死生之變，惡能相知哉，○至於王所，崔云：六國時諸侯僣稱王，因此謂獻公爲王也。筐，本亦作匡，徐起狂反。牀，徐音床。司馬云：筐牀，安牀也。崔云：筐，方也。一云：正牀也。"
                },
                {
                    "paragraph": "予惡乎知夫死者不悔其始之蘄生乎。",
                    "zhushu": "蘄，求也。○蘄音祈。"
                },
                {
                    "paragraph": "夢飮酒者，旦而哭泣；夢哭泣者，旦而田獵。",
                    "zhushu": "此寤寐之事變也。事苟變，情亦異，則死生之願不得同矣。故生時樂生，則死時樂死矣。死生雖異，其於各得所願一也，則何係哉？樂，音洛，下同。"
                },
                {
                    "paragraph": "方其夢也，不知其夢也。",
                    "zhushu": "由此觀之，當死之時，亦不知其死而自適其志也。"
                },
                {
                    "paragraph": "夢之中又占其夢焉，",
                    "zhushu": "夫夢者，乃復夢中占其夢，則無以異於寤者也。"
                },
                {
                    "paragraph": "覺而後知其夢也。",
                    "zhushu": "當所遇無不足也，何爲方生而憂死哉？○覺音敎，下反，注皆同。"
                },
                {
                    "paragraph": "且有大覺而後知此其大夢也，",
                    "zhushu": "夫大覺者，聖人也。大覺者乃知大患，慮在懷者，皆未寤也。"
                },
                {
                    "paragraph": "而愚者自以爲覺，竊竊然知之。君乎，牧乎！固哉！",
                    "zhushu": "夫愚者大夢而自以爲寤，故𥨸竊然以所好爲君上，而所惡爲牧圉，欣然信一家之偏見，可謂固陋矣。○竊竊，司馬云：猶察察也。牧乎，崔本作跂乎，云：踶跂，強羊貌。好，呼報反，注同。惡，烏路反。"
                },
                {
                    "paragraph": "丘也與女皆夢也。",
                    "zhushu": "未能忘言而神解，故非大覺也。○解音蟹，下同。"
                },
                {
                    "paragraph": "予謂女夢，亦夢也。",
                    "zhushu": "即復夢中之占夢也。夫是以爲夢，猶未寤也，況竊竊然自以爲覺哉。"
                },
                {
                    "paragraph": "是其言也，其名爲弔詭。",
                    "zhushu": "夫非常之談，故非常人之所知，故謂之弔當卓詭，而不識其懸解。○弔，如字，音的，至也。詭，九委反，異也。"
                },
                {
                    "paragraph": "萬世之後，而一遇大聖，知其解者，是旦暮遇之也。",
                    "zhushu": "言能蛻然無係，而玄同死生者至希也。○解音蟹，徐戶解反。蛻音帨，又始銳反。"
                },
                {
                    "paragraph": "旣使我與若辯矣，若勝我，我不若勝，若果是也？我果非也邪？我勝若，若不吾勝，我果是也？而果非也邪？",
                    "zhushu": "若、而，皆汝也。"
                },
                {
                    "paragraph": "其或是也，其或非也邪？其倶是也，其倶非也邪？我與若不能相知也，則人固受其黮闇，吾誰使正之？",
                    "zhushu": "不知而後推，不見而後辯，辯之而不足以自信，以其與物對也。辯對終日黮闇至竟，莫能正之，故當付之自正耳。○黮闇，貪闇反，李云：黮闇，不明貌。"
                },
                {
                    "paragraph": "使同乎若者正之，旣與若同矣，惡能正之？使同乎我者正之，旣同乎我矣，惡能正之？",
                    "zhushu": "同故是之，未足信也。○惡音烏，下皆同。"
                },
                {
                    "paragraph": "使異乎我與若者正之，旣異乎我與若矣，惡能正之？",
                    "zhushu": "異故相非耳，亦不足據。"
                },
                {
                    "paragraph": "使同乎我與若者正之，旣同乎我與若矣，惡能正之？",
                    "zhushu": "是若果是，則天下不得復有非之者也；非若信非，則亦無缘復有是之者也。今是其所同而非其所異，異同旣具而是非無主。故夫是非者，生於好辯而休乎天均，付之兩行而息乎自正也。"
                },
                {
                    "paragraph": "然則我與若與人俱不能相知也，而待彼也邪？",
                    "zhushu": "各自正耳。待彼不足以正此，則天下莫能相正也，故付之自正而至矣。"
                },
                {
                    "paragraph": "何謂和之以天倪？",
                    "zhushu": "天倪者，自然之分也。○和，如字，崔胡臥反。天倪，李音崔，徐音詣，郭音五底反，李云：分也。崔云：或作霓，音同，際也。班固曰：天研。"
                },
                {
                    "paragraph": "曰：是不是，然不然。是若果是也，則是之異乎不是也亦無辯。然若果然也，則然之異乎不然也亦無辯。",
                    "zhushu": "是非然否，彼我更對，故無辨。無辨，故和之以天倪，安其自然之分而巳，不待彼以正此。"
                },
                {
                    "paragraph": "化聲之相待，若其不相待，",
                    "zhushu": "是非之辯爲化聲。夫化聲之相待，俱不足以相正，故若不相待也。"
                },
                {
                    "paragraph": "和之以天倪，因之以曼衍，所以窮年也。",
                    "zhushu": "和之以自然之分，任其無極之化，尋斯以往，則是非之境自泯，而性命之致自窮也。○曼，徐音萬，郭武半反。衍，徐以戰反，司馬云：曼衍，無極也。"
                },
                {
                    "paragraph": "忘年忘義，振於無竟，故寓諸無竟。",
                    "zhushu": "夫忘年故玄同死生，忘義故彌貫是非，是非死生蕩而爲一，斯至理也。至理暢於無極，故寄之者不得有窮也。○振如字，崔云：止也，又之忍反。竟如字，極也。崔作境。"
                },
                {
                    "paragraph": "罔兩問景曰：曩子行，今子止；曩子坐，今子起。何其無特操與？",
                    "zhushu": "罔兩，景外之微隂也。○罔兩，向云：景之景也。崔本作罔浪，云：有無之狀。景，映永反，又如字，本或作影，俗也。曩，徐乃蕩反，李云：曏者也。無特，本或作持。崔云：特辭也。向云：無特者，行止無常也。與音餘。"
                },
                {
                    "paragraph": "景曰：吾有待而然者邪？",
                    "zhushu": "言天機自爾，坐起無待，無待而獨得者，孰知其故而貴其所以哉。"
                },
                {
                    "paragraph": "吾所待。又有待而然者邪？",
                    "zhushu": "若責其所待而尋其所由，則尋責無極，卒至於無待，而獨化之理明矣。"
                },
                {
                    "paragraph": "吾待蛇蚹蜩翼邪？",
                    "zhushu": "若待蛇蚹蜩翼，則無持操之所由，未爲難識也。今所以不識，正由不待斯𩔖而獨化故耳。○蛇蚹，音附，徐又音敷，司馬云：謂蛇腹下齟齬可以行者也。齟音士女反。齬音魚女反。蜩音條。"
                },
                {
                    "paragraph": "惡識所以然？惡識所以不然？",
                    "zhushu": "世或謂罔兩待景，景待形，形待造物者。請問夫造物者，有邪？無邪？無也，則胡能造物哉？有也，則不足以物衆形。故明乎衆形之自物，而後始可與言造物耳。是以渉有物之域，雖復罔兩，未有不獨化於玄冥者也。故造化者無主，而物各自造，物各自造，而無所待焉，此天地之正也。故彼我相因，形景俱生，雖復玄合，而非待也。明斯理也，將使萬物各反所宗於體中，而不待乎外，外無所謝而內無所矜，是以誘然皆生而不知所以生，同焉皆得而不知所以得也。今罔兩之因景，猶云俱生而非待也，則萬物雖聚而共成乎天，而皆歷然莫不獨見矣。故罔兩非景之所制，而景非形之所使。形非無之所化也，則化與不化，然與不然，從人之與由已，莫不自爾，吾安識其所以哉。故任而不𦔳，則本末內外，暢然俱得，泯然無迹。若乃責此近因而忘其自爾，宗物於外，䘮主於內，而愛尚生矣。雖欲推而齊之，然其所尚巳存乎胷中，何夷之得有哉？○䘮，息浪反。"
                },
                {
                    "paragraph": "昔者莊周夢爲胡蝶，栩栩然胡蝶也。自喻適志與，",
                    "zhushu": "自快得意，恱豫而行。○胡蝶，徐徒協反，司馬、崔云：蛺蝶也。栩栩，徐况羽反，喜貌。崔本作師喻。李云：喻快也。與音餘，下同。崔云：與哉。"
                },
                {
                    "paragraph": "不知周也。",
                    "zhushu": "方其夢爲胡蝶而不知周，則與殊死不異也。然所在無不適志，則當生而係生者，必當死而戀死矣。由此觀之，知夫在生而哀死者誤也。"
                },
                {
                    "paragraph": "俄然覺，則蘧蘧然周也。",
                    "zhushu": "自周而言，故稱覺耳，未必非夢也。○覺，古孝反。蘧蘧，徐音渠，又其慮反，李云：有形貌。崔作據據，引大宗師云：據然覺。"
                },
                {
                    "paragraph": "不知周之夢爲胡蝶與？胡蝶之夢爲周與？",
                    "zhushu": "今之不知胡蝶，無異於夢之不知周也。而各適一時之忘，則無以明胡蝶之不夢爲周矣。世有假寐而夢經百年者，則無以明今之百年非假寐之夢者也。"
                },
                {
                    "paragraph": "周與胡蝶，則必有分矣，",
                    "zhushu": "夫覺夢之分，無異於死生之辯也。今所以自喻適志，由其分定，非由無分也。"
                },
                {
                    "paragraph": "此之謂物化。",
                    "zhushu": "夫時不暫棹，而今不遂存，故昨日之夢，於今化矣。死生之變，豈異於此，而勞心於其間哉。方爲此，則不知彼夢爲胡蝶是也。取之於人，則一生之中，今不知後，麗姫是也，而愚者竊竊然自以爲知生之可樂，死之可苦，未聞物化之謂也。○樂音洛。"
                }
            ]
        },
        {
            "name": "莊子內篇養生主第三",
            "paragraphs": [
                {
                    "paragraph": "莊子內篇養生主第三",
                    "zhushu": "夫生以養存，則養生者理之極也。若乃養過其極，以養傷生，非養生之主也。○音義曰：“養生以此爲主也。”",
                    "type": 1
                },
                {
                    "paragraph": "吾生也有涯，",
                    "zhushu": "所禀之分，各有極也。○涯，本又作崖，魚佳反。"
                },
                {
                    "paragraph": "而知也無涯。",
                    "zhushu": "夫舉重𢹂輕，而神氣自若，此力之所限也。而尚名好勝者，雖復絶膂，猶未足以慊其願，此知之無涯也。故知之爲名，生於失當，而滅於冥極。冥極者，任其至分而無豪銖之加。是故雖負萬鈞，苟當其所能，則忽然不知重之在身，雖應萬機，泯然不覺事之在己。此養生之主也。○知音智，注下同。好，呼報反。勝，升證反。復，扶又反，下皆同。膂音旅。慊，苦簟反，足也。"
                },
                {
                    "paragraph": "以有涯隨無涯，殆已！",
                    "zhushu": "以有限之性。尋無極之知。安得而不困哉○殆已向云疲困之謂。"
                },
                {
                    "paragraph": "已而爲知者，殆而已矣！",
                    "zhushu": "已困於知而不知止，又爲知以救之，斯養而傷之者，真大殆也。"
                },
                {
                    "paragraph": "爲善無近名，爲惡無近刑。",
                    "zhushu": "㤀善惡而居中，任萬物之自爲，悶然與至當爲一，故刑名逺已，而全理在身也。○近，附近之近，下同。悶，亾本反，又音門。逺，于萬反。"
                },
                {
                    "paragraph": "緣督以爲經，",
                    "zhushu": "順中以爲常也。○緣督以爲經。李云：緣，順也。督，中也。經，常也。郭、崔同。"
                },
                {
                    "paragraph": "可以保身，可以全生，可以養親，",
                    "zhushu": "養親以適。○養，羊尚反，注同。"
                },
                {
                    "paragraph": "可以盡年。",
                    "zhushu": "苟得中而冥度，則事事無不可也。夫養生非求過分，蓋全理盡年而已矣。"
                },
                {
                    "paragraph": "庖丁爲文惠君解牛，手之所解，肩之所𠋣，足之所履，𦡀之所踦，砉然嚮然，奏刀騞然，莫不中音，合於桑林之舞，乃中經首之會。",
                    "zhushu": "言其因便施巧，無不閑解，盡理之甚。旣適牛理，又合音節。○庖丁，崔本作胞，同白交反。庖人，丁其名也。管子有屠牛坦，一朝解九牛，力可剃毛。爲，于僞反。文惠君，崔、司馬云：梁惠王也。𠋣，徐於綺反。向，偃彼反，徐又於佇反，李音妖。踦，徐居彼反，向，魚彼反，李云：刺也。砉然。向，呼鵙反，徐許賜反，崔音畫，又古鵙反，李又呼歷反。司馬云：皮骨相離聲。嚮然，許丈反，郭許亮反。本或無然字。奏，如字。崔云：聞也。騞，呼獲反，徐許臂反。向，他亦反，又音麥。崔云：音近獲，聲大於砉也。中，丁仲反。下皆同。桑林司馬云：湯樂名。崔云：宋舞樂名。案：即左傳舞師題以旌夏是也。經首向，司馬云：咸池樂章也。崔云：樂章名也。或云奏樂名。便，婢靣反。解音蟹。"
                },
                {
                    "paragraph": "文惠君曰：“譆，善哉！技蓋至此乎？”庖丁釋刀對曰：“臣之所好者，道也，進乎技矣。",
                    "zhushu": "直寄道理於技耳，所好者非技也。○譆，徐音熈，李云：歎聲也。技，具綺反，下同。好，呼報反，注同。"
                },
                {
                    "paragraph": "始臣之解牛之時，所見無非牛者。",
                    "zhushu": "未能見其理間。"
                },
                {
                    "paragraph": "三年之後，未嘗見全牛也。",
                    "zhushu": "但見其理間也。"
                },
                {
                    "paragraph": "方今之時，臣以神遇而不以目視，",
                    "zhushu": "闇與理會○神遇向云：暗與理㑹，謂之神遇。"
                },
                {
                    "paragraph": "官知止而神欲行。",
                    "zhushu": "司察之官廢，縱心而順理。○官知，如字，崔云：官知，謂有所掌在也。向音智。專所司察而後動，謂之官智。而神欲行，如字，向云：從手放意，無心而得，謂之神欲。"
                },
                {
                    "paragraph": "依乎天理，",
                    "zhushu": "不橫截也。"
                },
                {
                    "paragraph": "批大郤，",
                    "zhushu": "有際之處，因而批之令離。○批，備結反，一音鋪迷反，字林云：擊也。父迷、父節二反。郤，徐去逆反，郭音郄，崔、李云：間也。處，昌慮反。令，力呈反，下同。離，力智反。"
                },
                {
                    "paragraph": "導大𥧾，",
                    "zhushu": "節解𥧾空，就導令殊。○導音道，注同。𥧾，苦管反，又苦天反，崔、郭、司馬云：空也。向音空。解，戸買反。"
                },
                {
                    "paragraph": "因其固然，",
                    "zhushu": "刀不妄加。"
                },
                {
                    "paragraph": "技經肯綮之未嘗，",
                    "zhushu": "技之妙也，常遊刃於空，未嘗經槩於微礙也。○技，本或作猗，其綺反，徐音技。肯，徐苦等反，說文作肎，字林同，口乃反，云：著骨肉也。一曰骨無肉也。崔云：許叔重曰：“骨間肉肯肯著也。綮，苦挺反，崔、向、徐並音啓，李烏係反，又一音罄。”司馬云：“猶結處也。槩，古代反。礙，五代反。”"
                },
                {
                    "paragraph": "而況大軱乎？",
                    "zhushu": "軱戾大骨。衂，刀刃也。○大軱，音孤。向云：“軱戾大骨也。”崔云：“槃結骨。衂，女六反。”"
                },
                {
                    "paragraph": "良庖歲更刀，割也；",
                    "zhushu": "不中其理，間也。○良庖，司馬云：良，善也。割，司馬云：“以刀割肉，故歲歲更作。”崔云：“歲一易刀，猶堪割也。”"
                },
                {
                    "paragraph": "族庖月更刀，折也。",
                    "zhushu": "中骨而折刀也。○族庖，司馬云：“族，離也。”崔云：“族，衆也。”"
                },
                {
                    "paragraph": "今臣之刀十九年矣，所解數千牛矣，而刀刃若新發於硎。",
                    "zhushu": "硎，砥石也。○硎音刑，磨石也。崔本作形，云：“新所受形也。砥音脂，又之履反。”尚書傳云：“砥細於礪。皆磨石也。”"
                },
                {
                    "paragraph": "彼節者有間，而刀刃者無厚；以無厚入有間，恢恢乎其於遊刃必有餘地矣，是以十九年而刀刃若新發於硎。雖然，毎至於族，吾見其難爲，",
                    "zhushu": "交錯聚結爲族。"
                },
                {
                    "paragraph": "怵然爲戒，視爲止，",
                    "zhushu": "不復属目於他物也。○爲，于僞反，下皆同。"
                },
                {
                    "paragraph": "行爲遲。",
                    "zhushu": "徐其手也。"
                },
                {
                    "paragraph": "動刀甚微，謋然已解，",
                    "zhushu": "得其宜，則用力少。○謋，化百反，徐又許百反。解音蟹，下皆同。"
                },
                {
                    "paragraph": "如土委地。",
                    "zhushu": "理解而無刀迹，若聚土也。"
                },
                {
                    "paragraph": "提刀而立，爲之四顧，爲之躊躇滿志，",
                    "zhushu": "逸足容豫，自得之謂。○提，徐徒稽反。躊，直留反。躇，直於反。"
                },
                {
                    "paragraph": "善刀而藏之。”",
                    "zhushu": "拭刀而弢之也。○善刀，善猶拭也。拭音式。弢，他刀反。"
                },
                {
                    "paragraph": "文惠君曰：“善哉！吾聞庖丁之言，得養生焉。”",
                    "zhushu": "以刀可養，故知生亦可養。"
                },
                {
                    "paragraph": "公文軒見右師而驚曰：“是何人也？惡乎介也？”",
                    "zhushu": "介，偏刖之名。○公文軒，司馬云：姓公文氏，名軒，宋人也。右師，司馬云：宋人也。簡文云：官名。惡音烏。介音戒，一音兀。司馬云：刖也。向、郭云：偏刖也。崔本作兀，又作𧿁，云：斷足也。刖音月，又五刮反。"
                },
                {
                    "paragraph": "天與，其人與？”",
                    "zhushu": "知之所無柰何，天也；犯其所知，人也。○天與其人與並音餘，又皆如字。司馬云：爲天命，爲人事也。"
                },
                {
                    "paragraph": "曰：“天也，非人也。天之生是使獨也，",
                    "zhushu": "偏刖曰獨。夫師一家之知，而不能兩存其足，則是知其無所柰何。若以右師之知而必求兩全，則心神內困，而形骸外弊矣，豈直偏刖而已哉。○獨，司馬云：一足曰獨。知音智，下之知同。"
                },
                {
                    "paragraph": "人之貌有與也。",
                    "zhushu": "兩足共行曰有與。有與之貌。末有，疑其非命也。"
                },
                {
                    "paragraph": "以是知其天也，非人也。”",
                    "zhushu": "以有與者命也，故知獨者亦非我也。是以逹生之情者，不務生之所無所爲，逹命之情者，不務命之所無柰何也，全其自然而已。"
                },
                {
                    "paragraph": "澤雉十歩一啄，百歩一飮，不蘄畜乎樊中。",
                    "zhushu": "蘄，求也。樊，所以籠雉也。夫俯仰乎天地之間，逍遥乎自得之場，固養生之妙處也，又何求於入籠而服養哉。○啄，陟角反。蘄音祈，求也。樊中音煩，李云：藩也，所以籠雉也。向、郭同，崔以爲園中也。處，昌慮反。"
                },
                {
                    "paragraph": "神雖王，不善也。",
                    "zhushu": "夫始乎適而未嘗不適者，㤀適也。雖心神長王，志氣盈豫，而自放於清曠之地，忽然不覺善之爲善也。○王，于况反，注同。長，丁亮反，又直良反。"
                },
                {
                    "paragraph": "老聃死，秦失弔之，三號而出。",
                    "zhushu": "人弔亦弔，人號亦號。○老聃，吐藍反，司馬云：老子也。宋本又作佚，各依字讀，亦皆音逸。號，戸羔反，注同。"
                },
                {
                    "paragraph": "弟子曰：“非夫子之友邪？”",
                    "zhushu": "怪其不倚戸觀化，乃至三號也。○𠋣，於綺反。"
                },
                {
                    "paragraph": "曰：“然。然則弔焉若此，可乎？”曰：“然。",
                    "zhushu": "至人無情，與衆號耳，故若斯可也。"
                },
                {
                    "paragraph": "始也吾以爲其人也，而今非也。向吾入而弔焉，有老者哭之，如哭其子；少者哭之，如哭其母。彼其所以會之，必有不蘄言而言，不蘄哭而哭者。",
                    "zhushu": "嫌其先物施惠，不在理上往，故致此甚愛也。○少，詩照反。先，悉薦反，又如字。上往，一本往作住。"
                },
                {
                    "paragraph": "是遁天倍情，忘其所受，",
                    "zhushu": "天性所受，各有本分，不可逃，亦不可加。○遯天，徒遜反，又作遁。倍，音裴，加也，又布對反，本又作背。"
                },
                {
                    "paragraph": "古者謂之遁天之刑。",
                    "zhushu": "感物太深，不止於當，遁天者也。將馳䳱於憂樂之境，雖楚戮未加，而性情已困，庸非刑哉。○大深音泰。樂音洛，下文注同。"
                },
                {
                    "paragraph": "適來，夫子時也；",
                    "zhushu": "時自生也。"
                },
                {
                    "paragraph": "適去，夫子順也。",
                    "zhushu": "理當死也。"
                },
                {
                    "paragraph": "安時而處順，哀樂不能入也，",
                    "zhushu": "夫哀樂生於失得也，今玄通合變之士，無時而不安，無順而不處，冥然與造化爲一，則無往而非我矣，將何得何失，孰死孰生哉？故任其所受，而哀樂無所錯其間矣。○錯七路反。"
                },
                {
                    "paragraph": "古者謂是帝之縣解。",
                    "zhushu": "以有係者爲縣，則無係者縣解也。縣解而性命之情得矣，此養生之要也。○縣音玄。解音蟹，注同。崔云：以生爲縣，以死爲解。"
                },
                {
                    "paragraph": "指窮於爲薪，火傳也，",
                    "zhushu": "窮，盡也。爲薪，猶前薪也。前薪以指，指盡前薪之理，故火傳而不滅。心得納養之中，故命續而不絶。明夫養生乃生之所以生也。○指窮於爲薪，如字，絶句。爲，猶前也。傳，直專反，注同。也。傳者，相傳繼續也。崔云：薪火，爝火也。傳，延也。中，丁仲反。"
                },
                {
                    "paragraph": "不知其盡也。”",
                    "zhushu": "夫時不再來，今不一停，故人之生也，一息一得耳。向息非今息，故納養而命續；前火非後火，故爲薪而火傳。火傳而命續，由夫養得其極也。世豈知其盡而更生哉？"
                }
            ]
        },
        {
            "name": "莊子內篇人閒世第四",
            "paragraphs": [
                {
                    "paragraph": "莊子內篇人閒世第四",
                    "zhushu": "與人羣者，不得離人。然人間之變故，丗丗異宜，唯無心而不自用者，爲能隨變所適而不荷其累也。○音義曰：此人間見事丗所常行者也。離，力智反。荷，胡我反，又音何。累，力僞反。",
                    "type": 1
                },
                {
                    "paragraph": "顔回見仲尼，請行。曰：“奚之？”曰：“將之衛。”曰：“奚爲焉？”曰：“回聞衛君，其年壯，其行獨，",
                    "zhushu": "不與民同欲也。○顔回，孔子弟子，姓顔，名回，字子淵，魯人也。衛君，司馬云：衛莊公蒯瞶也。案左傳，衛莊公以魯哀十五年冬始入國，時顔回已死，不得爲莊公，蓋是世公輙也。行，下孟反。獨崔云：自專也。向云：與人異也。"
                },
                {
                    "paragraph": "輕用其國，",
                    "zhushu": "夫君人者，動必乗人，一怒則伏尸流血，一喜則軒冕塞路。故君人者之用國，不可輕也。"
                },
                {
                    "paragraph": "而不見其過；",
                    "zhushu": "莫敢諌也。"
                },
                {
                    "paragraph": "輕用民死，",
                    "zhushu": "輕用之於死也。"
                },
                {
                    "paragraph": "死者以國量乎澤，若蕉，",
                    "zhushu": "舉國而輸之死地，不可稱數，視之若草芥也。○量音亮，李力章反。蕉，似遥反，徐在堯反。向云：草芥也。崔云：芟，刈也。其澤如見芟夷。言野無青草。數，所主反。"
                },
                {
                    "paragraph": "民其無如矣。”",
                    "zhushu": "無所依歸。"
                },
                {
                    "paragraph": "回嘗聞之夫子曰：“治國去之，亂國就之，醫門多疾，願以所聞，思其則庶幾其國有瘳乎！”仲尼曰：“譆若殆往而刑耳！",
                    "zhushu": "其道不足以救彼患。治，直吏反。醫，於其反。思其則絶句。崔、李云：則，法也。瘳，丑由反，李云：愈也。譆，音熈，又於其反。"
                },
                {
                    "paragraph": "夫道不欲雜，",
                    "zhushu": "宜正得其人。"
                },
                {
                    "paragraph": "雜則多，多則擾，擾則憂，憂而不救。",
                    "zhushu": "若夫不得其人，則雖百醫守病，適足致疑，而不能一愈也。"
                },
                {
                    "paragraph": "古之至人，先存諸己而後存諸人。",
                    "zhushu": "有其具，然後可以接物也。"
                },
                {
                    "paragraph": "所存於己者未定，何暇至於暴人之所行！",
                    "zhushu": "不虚心以應物，而役思以犯難，故知其所存於己者未定也。夫唯外其知以養眞，寄妙當於羣才，功名歸物，而患慮逺身，然後可以至於暴人之所行也。○思，息嗣反。逺，于萬反，重意記大學。君子有諸己而后求諸人，無諸己而后非諸人。所藏乎身不恕而能喻諸人者，未之有也。"
                },
                {
                    "paragraph": "且若亦知夫德之所蕩而知之所爲出乎哉？德蕩乎名，知出乎爭。",
                    "zhushu": "德之所以流蕩者，矜名故也。知之所以橫出者，爭善故也。雖復桀、跖，其所矜惜，無非名善也。○知音智，下及注同。爲，于僞反。争善，此及下争名二字依字讀。復，扶又反，下皆同。桀跖，之石反。桀，夏王也。跖，盜跖也。"
                },
                {
                    "paragraph": "名也者，相軋也；知也者，爭之器也。二者凶器，非所以盡行也。",
                    "zhushu": "夫名知者，世之所用也。而名起則相軋，知用則争興，故遺名知而後行可盡也。○軋，徐於八反，又側列反，李云：折也。崔云：天也。亦作軋。崔又云：或作禮。相賔禮也。"
                },
                {
                    "paragraph": "且德厚信矼，未逹人氣，名聞不爭，未逹人心。而彊以仁義繩墨之言術暴人之前者，是以人惡有其美也，",
                    "zhushu": "夫投人夜光，鮮不案劒者，未逹故也。今回之德信與其不争之名，彼所未逹也，而強以仁義凖繩於彼，彼將謂回欲毀人以自成也。是故至人不役志以經丗，而虚心以應物，誠信著於天地，不争暢於萬物，然後萬物歸懷，天地不逆。故德音發而天下響會，景行彰而六合倶應，而後始可以經寒暑，渉治亂，而不與逆鱗迕也。○矼，徐江若反，崔音控，簡文云：慤實貌。彊，其兩反，注同。惡有，烏路反，下惡不肖及注云，崔本作育，云：賣也。鮮，息淺反。治，直吏反。迕音誤。"
                },
                {
                    "paragraph": "命之曰菑人。菑人者，人必反菑之，",
                    "zhushu": "適不信受，則謂與己争名而反害之。○菑音災，下皆同。"
                },
                {
                    "paragraph": "若殆爲人菑夫！且苟爲恱賢而惡不肖，惡用而求有以異？",
                    "zhushu": "苟能恱賢惡愚，聞義而服，便爲明君也。苟爲明君，則不苦無賢臣，汝往亦不足復奇。如其不爾，往必受害。故以有心而往，無往而可，無心而應，其應自來，則無往而不可也。○夫音符。肖音𥬇，徐蘇呌反，似也。惡用音烏。"
                },
                {
                    "paragraph": "若唯無詔，王公必將乗人而𨷖其捷。",
                    "zhushu": "汝唯有寂然不言耳，言則王公必乗人以君人之勢，而角其捷辯，以距諌飾非也。○唯，郭如字，一音唯癸反。詔絶句。詔，告也，言也。崔本作詻，音額，云：逆擊曰詻。王公必將乗人絶句。而闘。其捷，在接反。崔讀若唯。無詻王公絶句。必將乗人而闘絶句。捷作接，其接，引續也。"
                },
                {
                    "paragraph": "而目將熒之，",
                    "zhushu": "其言辯捷，使人眼眩。○熒，戸扄反。向，崔本作營，音熒。眩，玄遍反。"
                },
                {
                    "paragraph": "而色將平之，",
                    "zhushu": "不能復自異於彼也。"
                },
                {
                    "paragraph": "口將營之，",
                    "zhushu": "自救解不暇。"
                },
                {
                    "paragraph": "容將形之，心且成之。",
                    "zhushu": "乃且釋己以從彼也。○容將形之謂擎跽也。"
                },
                {
                    "paragraph": "是以火救火，以水救水，名之曰益多，",
                    "zhushu": "適不能救，乃更足以成彼之盛。"
                },
                {
                    "paragraph": "順始無窮。",
                    "zhushu": "尋常守故，未肯變也。"
                },
                {
                    "paragraph": "若殆以不信厚言，必死於暴人之前矣！",
                    "zhushu": "未信而諌，雖厚爲害。"
                },
                {
                    "paragraph": "且昔者桀殺𨵿龍逢，紂殺王子比干，是皆脩其身以下傴拊人之民，以下拂其上者也，",
                    "zhushu": "居下而任上之憂，比干非其事也。○𨵿龍逢，夏桀之賢臣。王子比干，殷紂之叔父。下，遐嫁反。傴，紆甫反。拊，徐向音撫。李云：傴拊，謂憐愛之也。崔云：猶嘔呴，謂養也。拂，符弗反，崔云：違也，又勞弗反。"
                },
                {
                    "paragraph": "故其君因其脩以擠之，是好名者也。",
                    "zhushu": "不欲令臣有勝君之名也。○擠，徐子計反，又子禮反，司馬云：毒也。一云䧟也。方言云：滅也。簡文云：排也。好，呼報反。令，力呈反。"
                },
                {
                    "paragraph": "昔者堯攻叢枝、胥敖，禹攻有扈，國爲虚厲，身爲刑戮，其用兵不止，其求實無已。是皆求名實者也，而獨不聞之乎？",
                    "zhushu": "夫暴君非徒求恣其欲，乃復求名，但所求者非其道耳。○叢，才公反。扈音戸，司馬云：國名，在始平郡。案：即今京兆鄠縣也。虚厲，如字，又音墟。李云：居宅無人曰虚，死而無後爲厲。"
                },
                {
                    "paragraph": "名實者，聖人之所不能勝也，而況若乎！",
                    "zhushu": "惜名貪欲之君，雖復堯爲，不能勝化也，故與衆攻之。而汝乃欲空手而往，化之以道哉。"
                },
                {
                    "paragraph": "雖然，若必有以也，嘗以語我來。”顔回曰：“端而虚，",
                    "zhushu": "正其形而虚其心也。○語，魚豫反，下同。"
                },
                {
                    "paragraph": "勉而一，",
                    "zhushu": "言遜而不二也。"
                },
                {
                    "paragraph": "則可乎？”曰：“惡！惡可！",
                    "zhushu": "言未可也。○惡惡，皆音烏，下同。"
                },
                {
                    "paragraph": "夫以陽爲充孔揚，",
                    "zhushu": "言衛君亢陽之性，充張於內，而甚揚於外，強禦之至也。"
                },
                {
                    "paragraph": "采色不定，",
                    "zhushu": "喜怒無常。"
                },
                {
                    "paragraph": "常人之所不違，",
                    "zhushu": "莫之敢逆。"
                },
                {
                    "paragraph": "因案人之所感，以求容與其心，",
                    "zhushu": "夫頑強之甚，人以快事感己，己陵藉而乃抑挫之，以求從容自放，而遂其侈心也。○挫，子臥反。從，七容反。"
                },
                {
                    "paragraph": "名之曰日漸之德不成，而況大德乎！",
                    "zhushu": "言乃少多無回降之勝也，"
                },
                {
                    "paragraph": "將執而不化，",
                    "zhushu": "故守其本意也。"
                },
                {
                    "paragraph": "外合而內不訾，其庸詎可乎？",
                    "zhushu": "外合而內不訾，即向之端虚而勉一耳，言此未足以化之。○訾向徐音紫，崔云：毀也。"
                },
                {
                    "paragraph": "然則我內直而外曲，成而上比；",
                    "zhushu": "顔回更說此三條也。○上，時掌反；下同。"
                },
                {
                    "paragraph": "內直者，與天爲徒，與天爲徒者，知天子之與己，皆天之所子，而獨以己言蘄乎而人善之，蘄乎而人不善之邪？",
                    "zhushu": "物無貴賤，得生一也。故善與不善，付之公當耳，一無所求於人也。○蘄音，祈。"
                },
                {
                    "paragraph": "若然者，人謂之童子，是之謂與天爲徒。",
                    "zhushu": "依乎天理，推己性命，若嬰兒之直往也。"
                },
                {
                    "paragraph": "外曲者，與人之爲徒也。擎跽曲拳，人臣之禮也，人皆爲之，吾敢不爲邪！爲人之所爲者，人亦無疵焉，是之謂與人爲徙。",
                    "zhushu": "外形委曲，隨人事之所當爲也。○擎，徐其驚反。跽，徐其里反，說文云：長跪也。拳音權。疵，才斯反。"
                },
                {
                    "paragraph": "成而上比者，與古爲徒。",
                    "zhushu": "成於今而比於古也。"
                },
                {
                    "paragraph": "其言雖敎，讁之實也，",
                    "zhushu": "雖是常敎，有諷責之旨。○讁，直革反。諷，非鳳反。"
                },
                {
                    "paragraph": "古之有也，非吾有也。若然者，雖直不爲病，",
                    "zhushu": "寄直於古，故無以病我也。"
                },
                {
                    "paragraph": "是之謂與古爲徒。若是則可乎？”仲尼曰：“惡！惡可！大多政法而不諜，",
                    "zhushu": "當理無二，而張三條以政之，與事不冥也。○大音㤗，徐勑佐反，崔本作太。諜，徐徒叶反，向吐頰反，李云：安也。崔云：間諜也。"
                },
                {
                    "paragraph": "雖固亦無罪，",
                    "zhushu": "雖未弘大，亦且不見咎責。"
                },
                {
                    "paragraph": "雖然，止是耳矣，夫胡可以及化！",
                    "zhushu": "罪則無矣，化則未也。"
                },
                {
                    "paragraph": "猶師心者也。”",
                    "zhushu": "挾三術以適彼，非無心而付之天下也。○挾，戸牒反。"
                },
                {
                    "paragraph": "顔回曰：“吾無以進矣，敢問其方。”仲尼曰：“齋，吾將語若。有而爲之，其易邪？",
                    "zhushu": "夫有其心而爲之者，誠未易也。○曰齋本亦作齊，同，則皆反，下同。易，以豉反，後皆同。向崔云：輕易也。"
                },
                {
                    "paragraph": "易之者，暭天不宜。”",
                    "zhushu": "以有爲爲易，未見其宜也。○暭，徐胡老反，向云：暭，天自然也。"
                },
                {
                    "paragraph": "顔回曰：“回之家貧，唯不飮酒不茹葷者數月矣，若此，則可以爲齋乎？”曰：“是祭祀之齋，非心齋也。”回曰：“敢問心齋。”仲尼曰：“若一志，",
                    "zhushu": "去異端而任獨也。○茹，徐音汝，食也。葷，徐許云反。數，色主反。夫，起吕反，下同。"
                },
                {
                    "paragraph": "無聽之以耳而聽之以心，無聽之以心而聽之以氣。聽止於耳，心止於符。氣也者，虚而待物者也。",
                    "zhushu": "遺耳目，去心意，而符氣性之自得，此虚以待物者也。"
                },
                {
                    "paragraph": "唯道集虚。虚者，心齋也。”",
                    "zhushu": "虚其心，則至道集於懷也。"
                },
                {
                    "paragraph": "顔回曰：“回之未始得使，實自回也；",
                    "zhushu": "未使心齋，故有其身，○未始得使絶句，崔讀至實字絶句。"
                },
                {
                    "paragraph": "得使之也，未始有回也；",
                    "zhushu": "旣得心齋之使，則無其身。"
                },
                {
                    "paragraph": "可謂虚乎？”夫子曰：“盡矣。吾語若，若能入遊其樊而無感其名，",
                    "zhushu": "放心自得之場，當於實而止。"
                },
                {
                    "paragraph": "入則鳴，不入則止。",
                    "zhushu": "譬之宫啇，應而無心，故曰鳴也。夫無心而應者，任彼耳，不強應也○強其文也。"
                },
                {
                    "paragraph": "無門無毒，",
                    "zhushu": "使物自若，無門者也。付天下之自安，無毒者也。毒，治也。○毒如字，治也。崔本作毎，云貪也。"
                },
                {
                    "paragraph": "一宅而寓於不得已，",
                    "zhushu": "不得已者，理之必然者也。體至一之宅，而㑹乎必然之無也。○而寓，崔本作如愚。"
                },
                {
                    "paragraph": "則幾矣。",
                    "zhushu": "埋盡於斯。"
                },
                {
                    "paragraph": "絶迹易，無行地難。",
                    "zhushu": "不行則易，欲行而不踐地，不可能也。無爲則易，欲爲而不傷性，不可得也。○無絶句，向、崔皆以無字属下句。"
                },
                {
                    "paragraph": "爲人使易以僞，爲天使難以僞。",
                    "zhushu": "視聽之所得者粗，故易欺也。至於自然之報細，故難僞也。則失眞少者，不全亦少，失眞多者，不全亦多，失得之報，未有不當其分者也，而欲違天爲僞，不亦難乎○粗音麄。"
                },
                {
                    "paragraph": "聞以有翼飛者矣，未聞以無翼飛者也。聞以有知知者矣，未聞以無知知者也。",
                    "zhushu": "言必有其具，乃能其事。今無至虚之宅，無由有化物之實也。○知知，上音智，下如字，下句同。"
                },
                {
                    "paragraph": "瞻彼闋者，虚室生白，",
                    "zhushu": "夫視有若無，虚室者也，虚室而純白獨生矣。○闋，徐苦穴反，司馬云：空也。虚室生白。崔云：白者，日光所照也。司馬云：室比喻心，心能空虚，則純白獨生也。"
                },
                {
                    "paragraph": "吉祥止止。",
                    "zhushu": "夫吉祥之所集者，至虚至静也。"
                },
                {
                    "paragraph": "夫且不止，是之謂坐馳。",
                    "zhushu": "若夫不止於當，不會於極，此爲以應坐之日而馳騖不息也。故外敵未至而內已困矣，豈能化物哉。"
                },
                {
                    "paragraph": "夫徇耳目內通而外於心知，鬼神將來舎，而況人乎！",
                    "zhushu": "夫使耳目閉而自然得者，心知之用外矣。故將任性直通，無往不冥，尚無幽昧之責，而况人間之累乎。○狥，辭後反，徐辭倫反，李云：使也。知音智，注同。"
                },
                {
                    "paragraph": "是萬物之化也，禹舜之所紐也，伏羲几蘧之所行終，而況散焉者乎！”",
                    "zhushu": "言物無貴賤，未有不由心知耳目以自通者也，故出之。所謂知者，豈欲知而知哉？所謂見者，豈謂見而見哉？若夫知見可以欲爲而得者，則欲賢可以得賢，爲聖可以得聖乎？固不可矣。而世不知知之自知，因欲爲知以知之；不見見之自見，因欲爲見以見之；不知生之自生，又將爲生以生之。故見目而求離婁之明，見耳而責師曠之聦。故心神奔馳於內，耳目竭䘮於外，身處不適，則與物不冥矣。不冥矣，而能合乎人間之變，應乎世世之節者，未之有也。○紐，徐女酒反，崔云：系而行之曰紐。簡文云：紐，本也。戲，本又作羲，亦作犧，同許宜反。即大曍，三皇之始也。凡蘧，其居反。向云：古之帝王也。李云：上古帝王。散，悉旦反。李云：放也。崔云：德不及聖王爲散。聦本作𦗟。䘮。息浪反。"
                },
                {
                    "paragraph": "葉公子高將使於齊，問於仲尼曰：“王使諸梁也甚重，",
                    "zhushu": "重其使，欲有所求也。葉音攝。子高，楚大夫，爲葉縣尹。僣称公，姓沈，名諸梁，字子高。將使，所吏反。不待使及注同。"
                },
                {
                    "paragraph": "齊之待使者，蓋將甚敬而不急。",
                    "zhushu": "恐直空報其敬，而不肯急應其求也。"
                },
                {
                    "paragraph": "匹夫猶未可動也，而況諸侯乎？吾甚慄之。”子嘗語諸梁也曰：‘凡事若小若大，寡不道以懽成，",
                    "zhushu": "夫事無小大，少有不言以成爲懽者耳，此仲尼之所曾告諸梁也。慄，音栗，李云：懼也。語，魚據反，下同。"
                },
                {
                    "paragraph": "事若不成，則必有人道之患；",
                    "zhushu": "夫以成爲懽者，不成則怒矣，此楚王之所不能免也。"
                },
                {
                    "paragraph": "事若成，則必有隂陽之患；",
                    "zhushu": "人患雖去，然喜懼戰於胷中，固已結氷炭於五藏矣。○藏，才浪反。"
                },
                {
                    "paragraph": "若成若不成而後無患者，唯有德者能之。’",
                    "zhushu": "成敗若任之於彼，而莫足以患心者，唯有德者乎。"
                },
                {
                    "paragraph": "吾食也，執粗而不臧，爨無欲清之人。",
                    "zhushu": "對火而不思凉，明其所饌儉薄也。○執，衆家本並然，簡文作熱。粗，音麤，又才古反。臧，作郎反，善也，絶句，一音才郎反。句至㸑字。爨，七亂反。清，七性反，字宜從青。從凊者，假借也。清，凉也。之人言爨火爲食，而不思清凉，明火微而食宜儉薄。饌，士戀反。"
                },
                {
                    "paragraph": "今吾朝受命而夕飮冰，我其內𤍠與？",
                    "zhushu": "所饌儉薄而內𤍠飮氷者，誠憂事之難，非美食之爲。○與，音餘，下㥀與同。内𤍠，向云：食美食者必內熱。"
                },
                {
                    "paragraph": "吾未至乎事之情，而旣有隂陽之患矣；事若不成，必有人道之患。是兩也，",
                    "zhushu": "事未成，則唯恐不成耳。若果不成，則恐懼結於內而刑網羅於外也。○恐丘勇反。"
                },
                {
                    "paragraph": "爲人臣者不足以任之，子其有以語我來。”仲尼曰：“天下有大戒二：其一，命也；其一，義也。子之愛親，命也，不可解於心；",
                    "zhushu": "自然結固，不可解也。○任，而林反，又而鳩反。"
                },
                {
                    "paragraph": "臣之事君，義也，無適而非君也，無所逃於天地之間。",
                    "zhushu": "千人聚不以一人爲主，不亂則散。故多賢不可以多君，無賢不可以無君，此天人之道，必至之宜。"
                },
                {
                    "paragraph": "是之謂大戒，",
                    "zhushu": "若君可逃而親可解，則不足戒也。"
                },
                {
                    "paragraph": "是以夫事其親者，不擇地而安之，孝之至也；夫事其君者，不擇事而安之，忠之盛也；自事其心者，哀樂不易施乎前，知其不可奈何而安之若命，德之至也。",
                    "zhushu": "知不可奈何者，命也而安之，則無哀無樂，何易施之有哉？故冥然以所遇爲命，而不施心於其間，泯然與至當爲一，而無休戚於其中。雖事凡人，猶無往而不適，而况君親乎？○樂音洛，注下同。施如字，崔以䜴反，云：移也。"
                },
                {
                    "paragraph": "爲人臣子者，固有所不得已。行事之情而忘其身，",
                    "zhushu": "事有必至，理固常通，故任之則事濟，事濟而身不存者，未之有也，又何用心於其身哉？"
                },
                {
                    "paragraph": "何暇至於恱生而惡死？ 夫子其行可矣。",
                    "zhushu": "理無不通，故當任所遇而直前耳。若乃信道不篤，而恱惡存懷，不能與至當倶往而謀生慮死，未見能成其事者也。○惡，烏路反，下皆同。"
                },
                {
                    "paragraph": "丘請復以所聞：凡交近則必相靡以信，",
                    "zhushu": "近者得接，故以其信驗親相靡服也。○復，扶又反，下注同。"
                },
                {
                    "paragraph": "遠則必忠之以言，",
                    "zhushu": "遥以言傳意也。○傳，丈專反，下文并注同。"
                },
                {
                    "paragraph": "言必或傳之。夫傳兩喜兩怒之言，天下之難者也。",
                    "zhushu": "夫喜怒之言，若過其實，傳之者宜使兩不失中，故未易也。○怒，如字，注同，本又作𡜱，下同。易，以豉反，下文注皆同。"
                },
                {
                    "paragraph": "夫兩喜必多溢美之言，兩怒必多溢惡之言。",
                    "zhushu": "溢，過也。喜怒之言，常過其當也。"
                },
                {
                    "paragraph": "凡溢之𩔖妄，",
                    "zhushu": "嫌非彼言，以傳者妄作。"
                },
                {
                    "paragraph": "妄則其信之也莫，",
                    "zhushu": "莫然疑之。"
                },
                {
                    "paragraph": "莫則傳言者殃。”",
                    "zhushu": "就傳過言，似於誕妄，受者有疑，則傳言者横以輕重爲罪也。"
                },
                {
                    "paragraph": "故法言曰：‘傳其常情，無傳其溢言，則幾乎全。’",
                    "zhushu": "雖聞臨時之過言而勿傳也。必稱其常情，而要其誠致，則近於全也。○要，一遥反。近，附近之近。"
                },
                {
                    "paragraph": "且以巧𨷖力者，始乎陽，",
                    "zhushu": "本共好戲，好呼報反。"
                },
                {
                    "paragraph": "常卒乎隂，",
                    "zhushu": "欲勝情至，潜興害彼。"
                },
                {
                    "paragraph": "泰至則多竒巧；",
                    "zhushu": "不復循理。○大至，音泰，本亦作泰，徐敕佐反，下同。巧，如字，又苦孝反。"
                },
                {
                    "paragraph": "以禮飮酒者，始乎治，",
                    "zhushu": "尊卑有別，旅酬有次。○治，直吏反。別，彼列反。"
                },
                {
                    "paragraph": "常卒乎亂，",
                    "zhushu": "湛、湎、滛，液也。○湛，直林反，又荅南反。湎，靣善反。液，以𨾏反。"
                },
                {
                    "paragraph": "泰至則多竒樂。",
                    "zhushu": "滛流縱橫，無所不至。"
                },
                {
                    "paragraph": "凡事亦然。始乎諒，常卒乎鄙；其作始也簡，其將畢也必巨。",
                    "zhushu": "夫煩生於簡，事起於微，此必至之勢也。"
                },
                {
                    "paragraph": "言者，風波也；行者，實䘮也。",
                    "zhushu": "夫言者，風波也，故行之則實䘮矣。○䘮，息浪反，注下同。"
                },
                {
                    "paragraph": "夫風波易以動，實䘮易以危。",
                    "zhushu": "故遺風波而弗行，則實不䘮矣。夫事得其實，則危可安而蕩可定也。"
                },
                {
                    "paragraph": "故忿設無由，巧言偏辭。",
                    "zhushu": "夫忿怒之作，無他由也，常由巧言過實，偏辭失當。○偏音篇，崔本作諞，音辯。"
                },
                {
                    "paragraph": "獸死不擇音，氣息茀然，於是並生心厲。",
                    "zhushu": "譬之野獸，蹴之窮地，意急情盡，則和聲不至，而氣息不理，茀然暴怒，倶生𤷅疵以相對之。○氣息，並如字，向本作𧪩噐，云：𧪩，馬氏音息，噐，氣也。崔本作𧪩噐，云：喘息𥷇不調也，又作蓽字。茀，徐符弗反，郭敷末反，李音怫，崔音勃。厲，如字，李音頼。蹴，子六反。𤷅，疑賣反，又音詣，本又作疣，音尤。疵，士賣反，又齊計反，上若作疣，此則才知反。"
                },
                {
                    "paragraph": "剋核太至，則必有不肖之心應之，而不知其然也。",
                    "zhushu": "夫寛以容物，物必歸焉。剋核太精，則鄙吝心生而不自覺也。故大人蕩然放物於自得之場，不苦人之能，不竭人之歡，故四海之交可全。○核，幸格反。"
                },
                {
                    "paragraph": "茍爲不知其然也，孰知其所終！”",
                    "zhushu": "苟不自覺，安能知禍福之所齊詣也。○齊如字，又才計反。"
                },
                {
                    "paragraph": "故法言曰：‘無遷令，",
                    "zhushu": "傳彼，實也。"
                },
                {
                    "paragraph": "無勸成，",
                    "zhushu": "任其自成。"
                },
                {
                    "paragraph": "過度益也。’",
                    "zhushu": "益則非任實。"
                },
                {
                    "paragraph": "遷令勸成殆事，",
                    "zhushu": "此事之危殆。"
                },
                {
                    "paragraph": "美成在久，",
                    "zhushu": "美成者，任其時化，譬之種植，不可一朝成。"
                },
                {
                    "paragraph": "惡成不及改，",
                    "zhushu": "彼之所惡，而勸彊成之，則悔敗尋至。○惡，烏路反。彊，其丈反，下欲彊同。"
                },
                {
                    "paragraph": "可不愼與！且夫乗物以遊心，",
                    "zhushu": "寄物以爲意也。"
                },
                {
                    "paragraph": "託不得已以養中，至矣，",
                    "zhushu": "任理之必然者，中庸之符全矣，斯接物之至也。"
                },
                {
                    "paragraph": "何作爲報也。",
                    "zhushu": "當任齊所報之實，何爲爲齊作意於其間哉？○爲爲，上如字，下于僞反。"
                },
                {
                    "paragraph": "莫若爲致命，此其難者。”",
                    "zhushu": "直爲致命最易，所以喜怒施心故難也。"
                },
                {
                    "paragraph": "顔闔將傳衛靈公大子，而問於蘧伯玉曰：“有人於此，其德天殺。與之爲無方，則危吾國；與之爲有方，則危吾身。",
                    "zhushu": "夫小人之性，引之軌制則憎已，縱其無度則亂邦。○顔闔，胡臘反。向，崔本作蓋。魯之賢人，隱者衛靈公。左傳云：名元太子，音泰。司馬云：蒯，聵也。蘧，其居反。伯玉名瑗，衛大夫。天殺，如字，謂如天殺物也。徐所列反。無方，李云：方，道也。"
                },
                {
                    "paragraph": "其知適足以知人之過，而不知其所以過。",
                    "zhushu": "不知民過之由巳，故罪責於民而不自改。○其知，音智。"
                },
                {
                    "paragraph": "若然者，吾奈之何？”蘧伯玉曰：“善哉問乎！戒之愼之，正女身哉。",
                    "zhushu": "反覆與會俱，所以爲正身。○女，音汝，下同。覆，芳服反。"
                },
                {
                    "paragraph": "形莫若就，心莫若和，",
                    "zhushu": "形不𠂯逆，和而不同。"
                },
                {
                    "paragraph": "雖然，之二者有患。就不欲入，",
                    "zhushu": "就者形順，入者還與同。"
                },
                {
                    "paragraph": "和不欲出。",
                    "zhushu": "和者義濟，岀者自顯伐。"
                },
                {
                    "paragraph": "形就而入，且爲顚爲滅，爲崩爲蹶。",
                    "zhushu": "若遂與同，則是顚危而不扶持，與彼俱亡矣。故當模格天地，但不立小異耳。○蹶，徐其月反，郭音厥，李舉衛反。模，莫胡反。"
                },
                {
                    "paragraph": "心和而出，且爲聲爲名，爲妖爲孽。",
                    "zhushu": "自顯和之，且有含垢之聲，濟彼之名，彼將惡其勝巳，妄生妖孽，故當悶然若晦，玄同光塵，然後不可得而親，不可得而踈，不可得而利，不可得而害。○孽，彦列反。惡，烏路反。悶音門。"
                },
                {
                    "paragraph": "彼且爲嬰兒，亦與之爲嬰兒；彼且爲無町畦，亦與之爲無町畦；彼且爲無崖，亦與之爲無崖；逹之，入於無疵。",
                    "zhushu": "不小立圭角以逆其鱗也。○嬰兒，李云：喻無意也。崔云：喻驕遊也。町，徒頂反。畦，戸圭反。李云：町畦，畔垺也。無畔垀，無威儀也。崔云：喻守節。崖，司馬云：不顧法也。無疵，似移反，病也。"
                },
                {
                    "paragraph": "汝不知夫螳蜋乎？怒其臂以當車轍，不知其不勝任也，是其才之美者也。",
                    "zhushu": "夫螳蜋之怒臂，非不美也，以當車轍，顧非敵耳。今知之所無奈何，而欲彊當其任，即螳蜋之怒臂也。○勝音升。"
                },
                {
                    "paragraph": "戒之，愼之！積伐而美者以犯之，幾矣。",
                    "zhushu": "積汝之才，伐汝之美，以犯此人，危殆之道。"
                },
                {
                    "paragraph": "汝不知夫養虎者乎？不敢以生物與之，爲其殺之之怒也；",
                    "zhushu": "恐其因有殺心而遂怒也。○爲，于僞反，下同。"
                },
                {
                    "paragraph": "不敢以全物與之，爲其决之之怒也；",
                    "zhushu": "方使虎自齧分之，則因用力而怒矣○分如字。"
                },
                {
                    "paragraph": "時其飢飽，逹其怒心。",
                    "zhushu": "知其所以怒而順之。"
                },
                {
                    "paragraph": "虎之與人異𩔖而媚養己者，順也；故其殺者，逆也。",
                    "zhushu": "順理則異𩔖生愛，逆節則至親交兵。"
                },
                {
                    "paragraph": "夫愛馬者，以筐盛矢，以蜄盛溺。",
                    "zhushu": "矢溺至賤，而以寳噐盛之，愛馬之至也。○盛矢，音成，下及注同。矢，或作屎，同。蜄，徐市軫反。蛤𩔖溺，徒弔反。"
                },
                {
                    "paragraph": "適有蚉䖟僕緣，",
                    "zhushu": "僕僕然羣著馬。○蚉音文，本或作𧊈，同。䖟，孟庚反。僕縁，普木反，徐敷木反。向云：僕僕然蚉䖟縁馬稠穊之貌。崔音如字，云：僕御。著，直略反。"
                },
                {
                    "paragraph": "而拊之不時，",
                    "zhushu": "雖救其患，而掩馬之不意。○拊，李音撫，又音付，一音附，崔本作府，音拊。"
                },
                {
                    "paragraph": "則缺銜毀首碎胷。",
                    "zhushu": "掩其不備，故驚而至此。"
                },
                {
                    "paragraph": "意有所至而愛有所亡，可不愼邪。",
                    "zhushu": "意至除患，率然拊之，以致毀碎，失其所以愛矣。故當世接物，逆順之際，不可不愼也。○率，踈律反，本或作卒，七忽反。"
                },
                {
                    "paragraph": "匠石之齊，至乎曲轅，見櫟社樹。其大蔽牛，絜之百圍，其高臨山，十仞而後有枝，其可以爲舟者旁十數。觀者如市，匠伯不顧，遂行不輟。弟子厭觀之，走及匠石，曰：“自吾執斧斤以隨夫子，未嘗見材如此其美也。先生不肯視，行不輟，何邪？”曰：“已矣，勿言之矣。散木也，以爲舟則沈，以爲棺槨則速腐，以爲器則速毀，以爲門戸則液樠，以爲柱則蠧，是不材之木也；無所可用，故能若是之壽。”",
                    "zhushu": "不在可用之數，故曰散木。○曲轅，音𡊮。司馬云：曲轅，曲道也。崔云：道名。櫟，力狄反。李云：木名。一云采也。蔽牛，必世反。李云：牛挂其旁而不見絜向，徐戸結皮，徐又虎結反，約束也。百圍，李云：徑入爲圍，盖十丈也。十仭，小爾雅云：四尺曰仞。案：七尺曰仞，崔本作千仞，或云八尺曰仞。旁十數，所具反。崔云：旁，旁枝也。觀，古奐反，又音官。匠伯，伯，匠石字也。崔本亦作石。輟，丁劣反。厭，於艶反，又於蟾反。散，悉但反，徐悉旦反，下同。速，如字。向，崔本作數。向，所椂反，下同。腐，扶甫反。夜音亦。樠，亡言反。向，李莫于反，郭武半反。司馬云：液，津液也。樠，謂脂出樠樠然也。崔云：黒液出也。蠧，丁故反。"
                },
                {
                    "paragraph": "匠石歸，櫟社見夢曰：“女將惡乎比予哉？若將比予於文木邪？",
                    "zhushu": "凡可用之木，爲文木。○見，胡薦反。女，音汝。惡，音烏，下同。"
                },
                {
                    "paragraph": "夫柤梨橘柚，果蓏之屬，實熟則剝則辱；大枝折，小枝泄。此以其能苦其生者也，故不終其天年而中道夭，自掊擊於世俗者也。物莫不若是，",
                    "zhushu": "物皆以自用傷。○柤，側加反。橘，均必反。柚，由救反，徐以救反。蓏，徐力果反。泄，徐思列反，崔云：泄洩同，若如字，崔本作枯。棓，普口反，徐方垢反。"
                },
                {
                    "paragraph": "且予求無所可用久矣，幾死，乃今得之，",
                    "zhushu": "數有䁹睨巳者，唯今匠石明之耳。○幾，音祈，又音機，下同。數，音朔。隦，普係反。變，五係反。"
                },
                {
                    "paragraph": "爲予大用。",
                    "zhushu": "積無用，乃爲濟生之大用。"
                },
                {
                    "paragraph": "使予也而有用，且得有此大也邪。",
                    "zhushu": "若有用，久見伐。"
                },
                {
                    "paragraph": "且也若與予也皆物也，柰何哉其相物也？而幾死之散人，又惡知散木！”",
                    "zhushu": "以戲匠石，○而幾死之絶句，向同一讀，連下散人爲句，崔同。"
                },
                {
                    "paragraph": "匠石覺而診其夢，弟子曰：“趣取無用，則爲社何邪？”",
                    "zhushu": "猶嫌其以爲社自榮，不趣取於無用而已。○覺，古孝反。診，徐直信反，司馬向云：診，占夢也。"
                },
                {
                    "paragraph": "曰：“密，若無言！彼亦直寄焉，",
                    "zhushu": "社自來寄耳，非此木求之爲社也。"
                },
                {
                    "paragraph": "以爲不知己者詬厲也。",
                    "zhushu": "言此木乃以社爲不知巳而見辱病也，豈榮之哉。○詬，李云：呼豆反，徐音垢。厲如字，司馬云：詬，辱也。厲，病也。"
                },
                {
                    "paragraph": "不爲社者，且幾有翦乎？",
                    "zhushu": "本自以無用爲用，則雖不爲社，亦終不近於翦伐之害。○幾音機，或音祈。翦乎，子淺反，崔本作前。于近，附近之近，下同。"
                },
                {
                    "paragraph": "且也彼其所保與衆異，",
                    "zhushu": "彼以無保爲保，而衆以有保爲保。"
                },
                {
                    "paragraph": "而以義喻之，不亦逺乎？”",
                    "zhushu": "利人長物，禁民爲非，社之義也。夫無用者，泊然不爲，而羣才自用，用者各得其叙而不與焉，此無用之所以全也。汝以社譽之，無縁近也。○譽音餘，注同。長，丁兩反。泊，歩各反。與音餘。"
                },
                {
                    "paragraph": "南伯子綦遊乎商之丘，見大木焉，有異，結駟千乗，隱將芘其所藾。",
                    "zhushu": "其枝所隂，可以隱芘千乗。○南伯，李云：即南郭也。伯，長也。商之丘。司馬云：今梁國睢陽縣是也。乗，䋲證反。隱，崔云：傷於熱也。芘，本亦作疵，徐甫至反，又悲位反。崔本作芘，云：芘也。藾音頼，崔木作頼。向云：䕃也。可以隱芘千乗也。李同。隂，於鴆反。"
                },
                {
                    "paragraph": "子綦曰：“此何木也哉？此必有異材夫？仰而視其細枝，則拳曲而不可以爲棟梁；俯而視其大根，則軸解而不可以爲棺槨；咶其葉，則口爛而爲傷；嗅之，則使人狂酲，三日而不已。”子綦曰：“此果不材之木也，以至於此其大也。嗟乎神人，以此不材。”",
                    "zhushu": "天王不材於百官，故百官御其事，而明者爲之視，聦者爲之聽，知者爲之謀，勇者爲之扞。夫何爲哉？玄黙而巳。而羣材不失其當，則不材，乃材之所至頼也。故天下樂推而不厭，乗萬物而無害也。○夫音符。仰而向，崔本作從而。拳，本亦作卷，音權。軸，直竹反。解，李云：如衣軸之直解也。咶，食𥿄反。嗅，崔云：齅，許救反。狂酲，音呈，李云：狂，如酲也。病酒曰酲。爲之，于僞反。下爲之皆同。"
                },
                {
                    "paragraph": "宋有荆氏者，冝楸柏桑。其拱把而上者，求狙猴之杙者斬之；三圍四圍，求高名之麗者斬之；七圍八圍，貴人冨商之家求樿傍者斬之。故未終其天年，而中道之夭於斧斤，此材之患也。",
                    "zhushu": "有材者未能無惜也。○荆氏，司馬云：地名也。一曰里名。冝揪拍桑，崔云：荆氏之地宜此。三木。李云：三木，文木也。拱，恭勇反。把，百推反。司馬云：兩手曰拱，一手曰把。上，時掌反。狙，七餘反。猴音侯。杙，以職反，又羊植反，郭具羊反。司馬作扒，音八。李云：欲以栖戲狙猴也。崔本作㧞，音䟦，云：栁也。三圍，崔云：圍環八尺爲一圍。嚴，如字，又音禮。司馬云：小船也，又屋隱也。禪本亦作擅，音膳。傍，薄剛反。崔云：禪傍，棺也。司馬云：棺之全一邊者，謂之禪傍。"
                },
                {
                    "paragraph": "故解之以牛之白顙者，與豚之亢鼻者，與人有痔病者不可以適河。",
                    "zhushu": "巫祝解除，弃此三者，必妙選騂具，然後敢用。○解，徐古賣反，又佳買反，注同。向，古邂反。顙，息黨反，司馬云：額也。亢，司馬云：高也。額折，故鼻高。崔云：仰也。痔，徐直里反，司馬隱創也。適河，司馬云：謂沈人於河察也。○騂，恤管反。"
                },
                {
                    "paragraph": "此皆巫祝以知之矣，",
                    "zhushu": "巫祝於此，亦知不材者全。"
                },
                {
                    "paragraph": "所以爲不祥也，此乃神人之所以爲大祥也。",
                    "zhushu": "夫全生者，天下之所謂祥也。巫祝以不材爲不祥而弗用也，彼乃以不祥全生，乃大祥也。神人者，無心而順物者也。故天下之所謂大祥，神人不逆。"
                },
                {
                    "paragraph": "支離䟽者，頥隱於齊，肩高於頂，會撮指天，五管在上，兩髀爲脅。挫鍼治繲，足以餬口；鼔筴播精，足以食十人。上徴武士，則支離攘臂於其間。",
                    "zhushu": "恃其無用，故不自竄匿。○支離䟽，司馬云：形體支離不全貌。䟽，其名也。頥，以之反。頂如字，本作項，亦如字。司馬云：言脊曲頸縮也。淮南曰：脊管高於頂也。會，古外反，徐古活反。向音活。撮，子列反。向，徐子活反。崔云：會撮，項推也。指天，司馬云：會撮，䯻也。古者髻在項中，脊曲頭低，故髻指天也。向云：兩肩竦而上，會撮然也。管，崔本作筦，在上。李云：管，腧也。五藏之腧皆在上也。髀，本又作脾，同，音陛，徐又甫婢反。崔云：僂人腹在髀裏也。脅，許劫反。司馬云：脊曲髀腎，故與肩並也。挫，徐子臥反，郭租禾反。崔云：案也。鍼，執金反。司馬云：挫鍼，縫衣也。繲，佳賣反。司馬云：浣衣也。向同。崔作𦇫，音綫。餬，徐音胡。李云：食也。崔云：字或作互，或作䬯。鼔莢，𥘉革反，徐又音頰。司馬云：鼓，簸也，小箕也。筴，崔云：鼓筴揲蓍，鑚龜也。播精，如字，一音所，字則當作數精。司馬云：簡米曰精。崔云：播精，卜卦占兆也。鼔筴播精，言賣卜。食，音嗣。攘，如羊反。臂于其間如字。司馬云：間，裏也。崔本作攘臂於其開，云：開門中也。匿，女力反。"
                },
                {
                    "paragraph": "上有大役，則支離以有常疾不受功；",
                    "zhushu": "不任作役故。"
                },
                {
                    "paragraph": "上與病者粟，則受三鍾與十束薪。",
                    "zhushu": "役則不與，賜則受之。○三鍾，司馬云：斛斛四斗曰鍾與音豫。"
                },
                {
                    "paragraph": "夫支離其形者，猶足以養其身，終其天年，又況支離其德者乎！",
                    "zhushu": "神人無用於物，而物各得自用，歸功名於羣才，與物冥而無迹，故免人間之害，處常美之實，此支離其德也。"
                },
                {
                    "paragraph": "孔子適楚，楚狂接輿遊其門曰：“鳳兮鳳兮，何如德之衰也！",
                    "zhushu": "當順時直前，盡乎會通之宜耳。世之衰盛，篾然不足覺，故曰何如。"
                },
                {
                    "paragraph": "來世不可待，往世不可追也。",
                    "zhushu": "趣當盡臨時之宜耳。"
                },
                {
                    "paragraph": "天下有道，聖人成焉；天下無道，聖人生焉。",
                    "zhushu": "付之自爾而理自生成。生成非我也，豈爲治亂易節哉？治自求成，故遺成而不敗。亂自求生，故忘生而不死。○爲于僞反。治，直吏反，下同。"
                },
                {
                    "paragraph": "方今之時，僅免刑焉。",
                    "zhushu": "不瞻前顧後，而盡當今之會，冥然與時世爲一，而後妙當可全，刑名可免。○僅音覲。"
                },
                {
                    "paragraph": "福輕乎羽，莫之知載；",
                    "zhushu": "足能行而放之，手能執而任之，聽耳之所聞，視目之所見，知止其所不知，能止其所不能，用其自用，爲其自爲，恣其性内而無纎芥於分外，此無爲之至易也。無爲而性命不全者，未之有也。性命全而非福者，理未聞也。故夫福者，即向之所謂全耳，非假物也，豈有寄鴻毛之重哉？率性而動，動不過分，天下之至易也。舉其自舉，載其自載，天下之至輕也。然知以無崖傷性，心以欲惡蕩眞，故乃釋此無爲之至易，而知彼有爲之至難，弃夫自舉之至輕，而取夫載彼之至重，此世之常患也。○易，以䜴反，下同。知音知。惡，烏路反。"
                },
                {
                    "paragraph": "禍重乎地，莫之知避。",
                    "zhushu": "舉其性内，則雖負萬鈞而不覺其重也。外物寄之，雖重不盈緇銖，有不勝任者矣。爲内，福也，故福至輕；爲外，禍也，故禍至重。禍至重而莫之知避，此世之大迷也。○知避，舊本作寘，云：置也。勝音升。"
                },
                {
                    "paragraph": "已乎已乎，臨人以德。殆乎殆乎，畫地而趨。",
                    "zhushu": "夫畫地而使人循之，其迹不可掩矣。有其巳而臨物，與物不冥矣。故大人不明我以耀彼，而任彼之自明，不德我以臨人，而付人之自得，故能彌貫萬物而玄同彼我，泯然與天下爲一而內外同福也。○畫音獲。"
                },
                {
                    "paragraph": "迷陽迷陽，無傷吾行，",
                    "zhushu": "迷陽，猶亡陽也。亡陽任獨，不蕩於外，則吾行全矣。天下皆全其吾，則凡稱吾者，莫不皆全也。○迷陽，司馬云：迷陽，伏陽也。言詐狂。"
                },
                {
                    "paragraph": "吾行郤曲，無傷吾足。”",
                    "zhushu": "曲成其行，各自足矣。○郤曲，去逆反，字書作只，廣雅云：只，曲也。"
                },
                {
                    "paragraph": "山木自㓂也，膏火自煎也。桂可食，故伐之；漆可用，故割之。人皆知有用之用，而莫知無用之用也。",
                    "zhushu": "有用則與彼爲功，無用則自全其生。夫割肌膚以爲天下者，天下之所知也。使百姓不失其自全，而彼我倶適者，俛然不覺妙之在身也。○山木自㓂也，膏火自煎也。煎，子然反。司馬云：木生斧柄還自伐，膏起火還自消。崔云：山有木，故火焚也。俛，亡本反。"
                }
            ]
        },
        {
            "name": "莊子內篇德充符第五",
            "paragraphs": [
                {
                    "paragraph": "莊子內篇德充符第五",
                    "zhushu": "德充於內，應物於外，外內玄合，信若符命，而遺其形骸也。○音義曰：崔云：此遺形弃知以德實之驗也。",
                    "type": 1
                },
                {
                    "paragraph": "魯有兀者王駘，從之遊者，與仲尼相若，",
                    "zhushu": "弟子多少敵孔子。○兀，五忽反，又音界，李云：刖是曰兀。案：篆書兀分字相似，王駘音臺，徐又音殆，人姓名也。從如字，李才用反，下同。相若，若如也。弟子如夫子多少也。"
                },
                {
                    "paragraph": "常季問於仲尼曰：“王駘，兀者也，從之遊者，與夫子中分魯。立不敎，坐不議，虚而往，實而歸。",
                    "zhushu": "各自得而足也。○常季或云：孔子弟子立不坐，敎不議。司馬云：立不敎授，坐不議論。"
                },
                {
                    "paragraph": "固有不言之教，無形而心成者邪？",
                    "zhushu": "怪其形殘而心乃充足也。夫心之全也，遺身形，忘五藏，忽然獨往，而天下莫能離。○藏，才浪反，下同。"
                },
                {
                    "paragraph": "是何人也？”仲尼曰：“夫子，聖人也，丘也直後而未往耳。丘將以爲師，而況不若丘者乎！奚假魯國丘將引天下而與從之。”",
                    "zhushu": "夫神全心具，則體與物冥。與物冥者，天下之所不能逺，奚但一國而巳哉！○丘也直後而未往耳。李云：自在衆人後，未得往師之耳。逺，子萬反。"
                },
                {
                    "paragraph": "常季曰：“彼兀者也，而王先生，其與庸亦逺矣。若然者，其用心也獨若之何？”仲尼曰：“死生亦大矣，",
                    "zhushu": "人雖曰變，然死生之變，變之大也。○王，于況反，李云：勝也。崔云：君長也。其與庸亦逺矣，與凡庸異也。崔云：庸，常人也。"
                },
                {
                    "paragraph": "而不得與之變；",
                    "zhushu": "彼與變俱，故生死不變於彼。"
                },
                {
                    "paragraph": "雖天地覆墜，亦將不與之遺。",
                    "zhushu": "斯順之也。○覆，芳服反。墜，本又作隊，直𩔖反。李云：天地猶不能變巳，況生死也。"
                },
                {
                    "paragraph": "審乎無假",
                    "zhushu": "明性命之固當。"
                },
                {
                    "paragraph": "而不與物遷，",
                    "zhushu": "任物之自遷。"
                },
                {
                    "paragraph": "命物之化",
                    "zhushu": "以化爲命，而無怪迕。○迕，五故反，本亦作逆，下同。"
                },
                {
                    "paragraph": "而守其宗也。”",
                    "zhushu": "不離至當之極。○離，力智反。"
                },
                {
                    "paragraph": "常季曰：“何謂也？”仲尼曰：“自其異者視之，肝膽楚越也；",
                    "zhushu": "恬苦之性殊，則美惡之情皆。○膽，烏路反。○膽，丁敢反，下同。背，音惡。"
                },
                {
                    "paragraph": "自其同者視之，萬物皆一也。",
                    "zhushu": "雖所美不同，而同有所美。各美其所美，則萬物一美也；各是其所是，則天下一是也。夫因奚所異而異之，則天下莫不異。而浩然大觀者，官天地，府萬物，知異之不足異，故因其所同而同之，則天下莫不皆同。又知同之不足有，故因其所無而無之，則是非美惡莫不皆無矣。夫是我而非彼，美巳而惡人，自中知以下至于昆蟲，莫不皆然，然此明乎我而不明乎彼者爾。若夫玄通泯合之士，因天下以明天下，天下無曰我非也，即明天下之無非。無曰彼是也，即明天下之無是，無是無非，混而爲一，故能乗變任化，迕物而不惜。○中知音智，又體之反。"
                },
                {
                    "paragraph": "夫若然者，且不知耳目之所宜，",
                    "zhushu": "宜生於不宜者也。無美無惡，則無不宜，無不宜，故亡其宜也。"
                },
                {
                    "paragraph": "而遊心乎德之和；",
                    "zhushu": "都亡宜，故無不任也。都任之而不得者，未之有也；無不得而不和者，亦未聞也。故放心於天地之間，蕩然無不當，而擴然無不適也。"
                },
                {
                    "paragraph": "物視其所一，而不見其所䘮，視䘮其足，猶遺土也。”",
                    "zhushu": "體夫極數之妙心，故能無物而不同。無物而不同，則死生變化，無往而非我矣。故生爲我時，死爲我順；時爲我聚，順爲我散。聚散雖異，而我皆我之。則生故我耳，未始有得；死亦我也，未始有䘮。夫死生之變，猶以爲一，旣，觀其一，則說然無係，玄同彼我，以死生爲寤寐，以形骸爲逆旅，去生如脫屣，斷足如遺土，吾未見足以纓茀其心也。○䘮，息浪反，下及注同。說，始銳反，又音恱。脫屣，九具反，本亦作屣，所買反。斷，丁管反。"
                },
                {
                    "paragraph": "常季曰：“彼爲已。以其知",
                    "zhushu": "嫌王駘未能忘知而自存。○爲，于僞反。"
                },
                {
                    "paragraph": "得其心，以其心",
                    "zhushu": "嫌未能遺心而自得。"
                },
                {
                    "paragraph": "得其常心，物何爲最之哉？”",
                    "zhushu": "夫得其常心，平往者也。嫌其不能平往，而與物過常，故使物就之。○最，徂會反，徐采㑹反，下注同。司馬云：聚也。"
                },
                {
                    "paragraph": "仲尼曰：“人莫鑑於流水，而鑑於止水，",
                    "zhushu": "夫止水之致鑑者，非爲止以求鑑也。故王駘之聚衆，衆自歸之，豈引物使從巳。○鑑，古暫反。流水，崔本作沬水，云：沫或作流。"
                },
                {
                    "paragraph": "唯止能止衆止。",
                    "zhushu": "動而爲之，則不能居衆物之止。"
                },
                {
                    "paragraph": "受命於地，唯松栢獨也，在冬夏靑靑。",
                    "zhushu": "夫松栢特禀自然之鍾氣，故能爲衆木之傑耳，非能爲而得之也。"
                },
                {
                    "paragraph": "受命於天，唯舜獨也正。",
                    "zhushu": "言特受自然之正氣者至希也。下首則唯爲松栢，上首則唯有聖人，故凡不正者，皆來求正耳。若物皆有青全，則無貴於松栢，人各自正，則無羡於大聖而趣之。"
                },
                {
                    "paragraph": "幸能正生，以正衆生。",
                    "zhushu": "幸自能正耳，非爲正以正之。"
                },
                {
                    "paragraph": "夫保始之徵，不懼之實，勇士一人，雄入於九軍。將求名而能自要者，而猶若是，",
                    "zhushu": "非能遺名而無不任。○保始之徴，李云：徴，成也。終始可保成也。九軍，崔、李云：天子六軍，諸侯三軍，通爲九軍也。簡文云：兵書以攻九天，收九地，故謂之九軍。要，一遥反。"
                },
                {
                    "paragraph": "而況官天地，府萬物，",
                    "zhushu": "冥然無不體也。"
                },
                {
                    "paragraph": "直寓六骸，",
                    "zhushu": "所謂逆旅○六骸，崔云：手足首身也。"
                },
                {
                    "paragraph": "象耳目，",
                    "zhushu": "人用耳目，亦用耳目，非須耳目。"
                },
                {
                    "paragraph": "一知之所知，而心未嘗死者乎！",
                    "zhushu": "知與變化俱，則無往而不冥，此知之一者也。心與死生順，則無時而非生，此心之未嘗死也。"
                },
                {
                    "paragraph": "彼且擇日而登假，人則從是也。",
                    "zhushu": "以不失會爲擇耳，斯人無擇也，任其天行而時動者也。故假借之人，由此而最之耳。○且如字，徐子余反，下同。假，又古雅反，借也，徐音遐，讀連上句，人字向下。"
                },
                {
                    "paragraph": "彼且何肯以物爲事乎！”",
                    "zhushu": "其恬漠，故全也。"
                },
                {
                    "paragraph": "申徒嘉，兀者也，而與鄭子産同師於伯昏無人。子産謂申徒嘉曰：“我先出則子止，子先出則我止。",
                    "zhushu": "羞與刖者並行。○申徒嘉，李云：申徒，氏，嘉名。無人離篇作瞀人。刖，音月，又五亂反。"
                },
                {
                    "paragraph": "其明日，又與合堂同席而坐，子産謂申徒嘉曰：“我先出則子止，子先出則我止。今我將出，子可以止乎，其未邪？",
                    "zhushu": "質而問之，欲使必不並已。"
                },
                {
                    "paragraph": "且子見執政而不違，子齊執政乎？”",
                    "zhushu": "常以執政自多，故直云子齊執政，便謂足以明其不遜。"
                },
                {
                    "paragraph": "申徒嘉曰：“先生之門，固有執政焉如此哉？",
                    "zhushu": "此論德之處，非計位也。○處昌慮反。"
                },
                {
                    "paragraph": "子而說子之執政而後人者也。”",
                    "zhushu": "𥬇其矜說在位，欲處物先。○說音恱注同。"
                },
                {
                    "paragraph": "聞之曰：“鑑明則塵垢不止，止則不明也。久與賢人處則無過。今子之所取大者，先生也，而猶出言若是，不亦過乎！”",
                    "zhushu": "事明師而鄙吝之心猶未去，乃眞過也。"
                },
                {
                    "paragraph": "子産曰：“子旣若是矣，",
                    "zhushu": "若是形殘。"
                },
                {
                    "paragraph": "猶與堯爭善，計子之德，不足以自反邪？”",
                    "zhushu": "言不自顧省，而欲輕蔑在位，與有德者並。計子之德，故不足以𥙷形殘之過。○争善如字。"
                },
                {
                    "paragraph": "申徒嘉曰：“自狀其過，以不當亡者衆，",
                    "zhushu": "多自陳其過狀，以已爲不當亡者，衆也。"
                },
                {
                    "paragraph": "不狀其過，以不當存者寡，",
                    "zhushu": "黙然爲過，自以爲應死者，少也。"
                },
                {
                    "paragraph": "知不可柰何，而安之若命，唯有德者能之。遊於羿之彀中，中央者，中地也；然而不中者，命也。",
                    "zhushu": "羿，古之善射者。弓矢所及爲彀中。夫利害相攻，則天下皆羿也。自不遺身忘知，與物同波者，皆遊於羿之彀中耳。雖張毅之出，單豹之處，猶未免於中地。則中與不中，唯在命耳。而區區者各有其所遇，而不知命之自爾。故免乎弓矢之害者，自以爲巧，欣然多巳。及至不免，則自恨其謬而志傷神辱，斯未能逹命之情者也。夫我之生也，非我之所生也。則一生之內，百年之中，其坐起行止，動静趣舎，性情知能，凡所有者，凡所無者，凡所爲者，凡所遇者，皆非我也。理自爾耳。而横生休戚乎其中，斯又逆自然而失者也○知如字。又音智。羿音詣，徐胡係反。善射人。唐夏有之，乃云有窮之君篡夏者也。彀音遘，張弓也。中，如字。央，於良反，又於倉反。中地，丁仲反，下不中、注中地、中與不中同。單音善。"
                },
                {
                    "paragraph": "人以其全足𥬇吾不全足者衆矣，",
                    "zhushu": "皆不知命，而不斯笑。"
                },
                {
                    "paragraph": "我怫然而怒，",
                    "zhushu": "見其不知命而怒，斯又未知命也。○拂，扶弗反。"
                },
                {
                    "paragraph": "而適先生之所，則廢然而反，",
                    "zhushu": "見至人之知命遺形，故廢向者之怒而復常。"
                },
                {
                    "paragraph": "不知先生之洗我以善邪？",
                    "zhushu": "不知先生洗我以善道故邪？我爲能自反邪？斯自忘形而遣累。"
                },
                {
                    "paragraph": "吾與夫子遊十九年，而未嘗知吾兀者也。",
                    "zhushu": "志死故也。○吾介，本又作兀，兩通。"
                },
                {
                    "paragraph": "今子與我遊於形骸之內，而子索我於形骸之外，不亦過乎？”",
                    "zhushu": "形骸外矣，其德內也。今子與我德遊耳，非與我形交，而索我外好，豈不過哉？○索，色百反，注同。"
                },
                {
                    "paragraph": "子産蹵然改容更貌曰：“子無乃稱！”",
                    "zhushu": "巳悟，則厭其多言也。○蹵，子六反。稱，如字，舉也，又尺證反。"
                },
                {
                    "paragraph": "魯有兀者叔山無趾，踵見仲尼，",
                    "zhushu": "踵，頻也。○叔山無趾，音止。李云：叔山字，無足趾。踵，朱勇反。向郭云：頻也。崔云：無趾，故踵行。見，賢遍反。"
                },
                {
                    "paragraph": "仲尼曰：“子不謹，前旣犯患若是矣，雖今來，何及矣。”無趾曰：“吾唯不知務而輕用吾身，吾是以亡足。",
                    "zhushu": "人之生也，理自生矣。直莫之爲，而任其目生，斯重其身而知務者也。若乃忘其自生，謹而矜之，斯輕用其身而不知務也。故五藏相攻於內，而手足殘傷於外也。○子不謹前絶句，一讀以謹字絶句。"
                },
                {
                    "paragraph": "今吾來也，猶有尊足者存，",
                    "zhushu": "刖一足未足以虧其德，明夫形骸者逆旅也。"
                },
                {
                    "paragraph": "吾是以務全之也。",
                    "zhushu": "去其於謹，任其自王，斯務全也。○去，𦍑吕反。"
                },
                {
                    "paragraph": "夫天無不覆，地無不載，",
                    "zhushu": "天不爲覆，故能常覆。地不爲載，故能常載。使天地而爲覆載，則有時而息矣。使舟能沈而爲人浮，則有時而没矣。故物爲焉，則未足以終其生也。○爲，丁僞反，下不爲、而爲皆同。"
                },
                {
                    "paragraph": "吾以夫子爲天地，安知夫子之猶若是也？”",
                    "zhushu": "責其不謹，不及天地也。"
                },
                {
                    "paragraph": "孔子曰：“丘則𨹟矣，夫子胡不入乎，請講以所聞。”無趾出，",
                    "zhushu": "聞所聞而出，全其無爲也。"
                },
                {
                    "paragraph": "孔子曰：“弟子勉之。夫無趾，兀者也，猶務學以復𥙷前行之惡，而況全德之人乎？”",
                    "zhushu": "全德者生便忘生。○行，下孟反。"
                },
                {
                    "paragraph": "無趾語老聃曰：“孔丘之於至人，其未邪？彼何賔賔以學子爲？",
                    "zhushu": "怪其方復學於老聃。○語。魚據反。賔賔。司馬云。恭貌。張云。猶賢賢也。崔云。有所親踈也。簡文云。好名貌。"
                },
                {
                    "paragraph": "彼且蘄以諔詭幻怪之名聞，不知至人之以是爲己桎梏邪？”",
                    "zhushu": "夫無心者，人學亦學。然古之學者爲巳，今之學者爲人，其弊也。遂至乎爲人之所爲矣。夫師人以自得者，率其常然者也。舎巳效人而逐物於外者，求乎非常之名者也。夫非常之名，乃常之所生也。故學者非爲幻怪也，幻怪之生必由於學。禮者非爲華薄也，而華薄之興必由於禮。斯必然之理，至人之所無柰，何故以爲巳之桎梏。○蘄，音祈。諔，尺叔反。詭，九委反，李云：諔詭，奇異也。幻，滑辨反，亦作㓜。桎，之實反，郭眞一反，木在足也。梏，古毒反，木在手也。爲已，于僞反，下者爲人同。舎，音捨。"
                },
                {
                    "paragraph": "老聃曰：“胡不直使彼以死生爲一條，以可不可爲一貫者解其桎梏，其可乎？”",
                    "zhushu": "欲以直理冥之，兾其無迹。○貫，古亂反。"
                },
                {
                    "paragraph": "無趾曰：“天刑之，安可解！”",
                    "zhushu": "今仲尼非不冥也，顧自然之理，行則影從，言則嚮隨。夫順物則名迹斯立，而順物者非爲名也。非爲名則至矣，而終不免乎名，則孰能解之哉？故名者，影嚮也，影嚮者，形聲之桎梏也。明斯理也，則名迹可遺；名迹可遺，則尚彼可絶；尚彼可絶，則性命可全矣。○嚮，許文反，本又作向，下同。"
                },
                {
                    "paragraph": "魯哀公問於仲尼曰：“衛有惡人焉，曰哀駘它。”",
                    "zhushu": "惡，醜也。○惡，人惡貌。醜駘音牽，徐又音殆。它，徒何反，李云：哀駘，醜貌。它，其名。"
                },
                {
                    "paragraph": "丈夫與之處者，思而不能去也。婦人見之，請於父母曰：“與人爲妻，寧爲夫子妾者，數十而未止也。未嘗有聞其唱者也，常和人而已矣。無君人之位以濟乎人之死，",
                    "zhushu": "明物不由權勢而往。和，戶匪反，下同。"
                },
                {
                    "paragraph": "無聚祿以望人之腹。",
                    "zhushu": "明非求食而往。"
                },
                {
                    "paragraph": "又以惡駭天下，",
                    "zhushu": "明不以形美故往。○駭，胡皆反，崔本作賳。"
                },
                {
                    "paragraph": "和而不唱，",
                    "zhushu": "非招而致之。"
                },
                {
                    "paragraph": "知不出乎四域，",
                    "zhushu": "不役思於分外。思，息嗣反。"
                },
                {
                    "paragraph": "且而雌雄合乎前，",
                    "zhushu": "夫才全者與物無害，故入獸不亂羣，入鳥不亂行，而爲萬物之林藪，雌雄合乎前。李云：禽獸属也。行，戸剛反。"
                },
                {
                    "paragraph": "是必有異乎人者也。寡人召而觀之，果以惡駭天下。與寡人處，不至以月數，而寡人有意乎其爲人也；",
                    "zhushu": "未經月已覺其有逺處。"
                },
                {
                    "paragraph": "不至乎期年，而寡人信之。國無宰而寡人傳國焉。",
                    "zhushu": "委之以國政。期音基。傳，大專反。"
                },
                {
                    "paragraph": "悶然而後應，",
                    "zhushu": "寵辱不足以驚其神。悶，音門。李云：不覺貌。崔云：有頃之間也。應，應對之應。"
                },
                {
                    "paragraph": "氾而若辭。",
                    "zhushu": "人辭亦辭。○汜，浮劒反，不係也。"
                },
                {
                    "paragraph": "寡人醜乎，卒授之國。無幾何也，去寡人而行。寡人䘏焉若有亡也，若無與樂是國也。是何人者也？”仲尼曰：“丘也嘗使於楚矣，適見豚子食於其死母者，",
                    "zhushu": "食乳也。○醜，李云：醜，慙也。崔云：愧也。幾，居豈反。樂音洛。嘗使於楚矣，使音所吏反，本亦作遊，本又直云嘗於楚矣，本又作豚，徒門反。食音飮，邑錦反，注同。舊如字，簡文同。"
                },
                {
                    "paragraph": "少焉眴若皆棄之而走。不見已焉爾，不得𩔖焉爾。",
                    "zhushu": "夫生者以才德爲𩔖，死而才德去矣，故生者以失𩔖而走也。故含德之厚，比於赤子，無往而不爲之赤子也，則天下莫之害，斯得𩔖而明巳故也。情苟𩔖焉，則雖形不與同，而物無害心；情𩔖苟亡，則雖形同母子，而不足以固其志矣。○眴，本亦作瞬，音舜，司馬云：驚貌。崔云：目動也，謂死毋目動。"
                },
                {
                    "paragraph": "所愛其母者，非愛其形也，愛使其形者也。",
                    "zhushu": "使形者，才德也。"
                },
                {
                    "paragraph": "戰而死者，其人之葬也不以翣資；",
                    "zhushu": "翣者，武所資也。戰而死者，無武也，翣將安施？○翣資，所甲反，扇也，武士所造。宋均云：武，簡也。李資，送也。崔本作翣。杴音坎，謂先人墳墓也。"
                },
                {
                    "paragraph": "刖者之屨，無爲愛之，",
                    "zhushu": "所愛屨者，爲足故耳。○爲足，干爲反。"
                },
                {
                    "paragraph": "皆無其本矣。",
                    "zhushu": "翣屨者，以足武爲本。"
                },
                {
                    "paragraph": "爲天子之諸御，不爪翦，不穿耳，",
                    "zhushu": "全其形也。"
                },
                {
                    "paragraph": "取妻者止於外，不得復使。",
                    "zhushu": "恐傷其形。○復使，扶又反，章末注同。崔本作不得復使矣，云。不復入直也。"
                },
                {
                    "paragraph": "形全猶足以爲爾，",
                    "zhushu": "採擇嬪御及燕爾新婚，本以形好爲意者也。故形之全也，無以降至尊之情，回貞女之操也。○好，呼報反。"
                },
                {
                    "paragraph": "而況全德之人乎？",
                    "zhushu": "德全而物愛之，冝矣。"
                },
                {
                    "paragraph": "今哀駘它未言而信，無功而親，使人授己國，唯恐其不受也，是必才全而德不形者也。”哀公曰：“何謂才全？”仲尼曰：“死生存亡，窮逹貧富，賢與不肖毀譽，飢渇寒暑，是事之變，命之行也。",
                    "zhushu": "其理故當，不可逃也。故人之生也，非誤生也；生之所有，非妄有也。天地雖大，萬物雖多，然吾之所遇，適在於是，則雖天地神明，國家聖賢，絶力至知，而弗能違也。故凡所不遇，弗能遇也；其所遇，弗能不遇也。凡所不爲，弗能違也；其所爲，弗能不爲也。故付之而自當矣。譽音餘。"
                },
                {
                    "paragraph": "日夜相代乎前，",
                    "zhushu": "夫命行事變，不舎晝夜，推之不去，留之不停，故才全者，隨所遇而任之。舎音捨。"
                },
                {
                    "paragraph": "而知不能規乎其始者也。",
                    "zhushu": "夫始非知之所規，而故非情之所留。是以知命之必行，事之必變者，豈於終規始，在新戀故哉？雖有至知，而弗能規也。逝者之往，吾柰之何哉？"
                },
                {
                    "paragraph": "故不足以滑和，",
                    "zhushu": "苟知性命之固當，則雖死性窮逹，千變萬化，淡然自若，而和理在身矣。滑音骨。淡徒蹔反。"
                },
                {
                    "paragraph": "不可入於靈府。",
                    "zhushu": "靈府者，精神之宅也。夫至足者，不以憂患經神，若皮外而過去。"
                },
                {
                    "paragraph": "使之和豫通而不失於兊，",
                    "zhushu": "苟使和性不滑，靈府間豫，則雖渉乎至變，不失其兊然也。○兊，徒外反，李云：恱也。間音閑。"
                },
                {
                    "paragraph": "使日夜無郤",
                    "zhushu": "泯然常任之。○郤，去逆反，李云：閑也。"
                },
                {
                    "paragraph": "而與物爲春，",
                    "zhushu": "羣生之所頼也。"
                },
                {
                    "paragraph": "是接而生時於心者也，",
                    "zhushu": "順四時而倶化○司馬云。接至道而和氣在心也。李云。接萬物而施生。順四時而倶作。"
                },
                {
                    "paragraph": "是之謂才全。何謂德不形？”曰：“平者，水停之盛也，",
                    "zhushu": "天下之平，莫盛於停水也。"
                },
                {
                    "paragraph": "其可以爲法也，",
                    "zhushu": "無情至平，故天下取正焉。"
                },
                {
                    "paragraph": "內保之而外不蕩也。",
                    "zhushu": "內保其明，外無情爲，玄鍳洞照，與物無私，故能全其平而行其法也。爲于爲反。"
                },
                {
                    "paragraph": "德者，成和之脩也。",
                    "zhushu": "事得以成，物得以和，謂之德也。"
                },
                {
                    "paragraph": "德不形者，物不能離也。”",
                    "zhushu": "無事不成，無物不和，此德之不形也。是以天下樂推而不厭。○離力智反。"
                },
                {
                    "paragraph": "哀公異日以告閔子曰：“始也吾以南靣而君天下，執民之紀而憂其死，吾自以爲至通矣。今吾聞至人之言，恐吾無其實，輕用吾身而亡吾國。吾與孔丘非君臣也，德友而已矣。”",
                    "zhushu": "聞德元之風者，雖復哀公，猶欲遺形骸，忘貴賤也。○閔子，孔子弟子閔子騫也。"
                },
                {
                    "paragraph": "闉跂支離無脤說衛靈公，靈公說之，而視全人，其脰肩肩。甕㼜大癭說齊桓公，桓公說之，而視全人，其脰肩肩。",
                    "zhushu": "偏情一往，則醜者更好，而好者更醜也。○闉音因，郭烏年反。跂音企，郭其逆反。支離無脤，徐市軫反，又音脣。司馬云：闉，曲豉企也。闉跂支離，言脚常曲，行體不正，卷縮也。無脤名也。崔云：闉跂，偃者也。支離，傴者也。脤、脣同。簡文云：跂，行也。脤，脣也。說衛，始銳反，又如字，下說齊桓同。說之音恱，下說之同。脰音豆，頸也。肩肩，胡田反，又胡恩反。李云：贏小貌。崔云：猶玄玄也。簡文云：直貌。甕，烏送反，郭於寵反。㼜，烏葬反。郭於兩反。李云：甕㼜，大癭貌。崔同。大癭，一領反。說文云：瘤也。"
                },
                {
                    "paragraph": "故德有所長，而形有所忘。",
                    "zhushu": "其德長於順物，則物忘其醜；長於逆物，則物忘其好。"
                },
                {
                    "paragraph": "人不忘其所忘，而忘其所不忘，此謂誠忘。",
                    "zhushu": "生則愛之，死則弃之。故德者，世之所不忘也，形者，理之所不存也。故夫忘形者，非忘地，不忘形而忘德者，乃誠忘也。"
                },
                {
                    "paragraph": "故聖人有所遊，",
                    "zhushu": "遊於自得之場，放之而無不至者，才德全也。"
                },
                {
                    "paragraph": "而知爲孽，約爲膠，德爲接，工爲啇。",
                    "zhushu": "此四者，自然相生，其理巳具。○知，音智，下同。孽，魚列反。司馬云：智慧生妖孽。約爲膠，司馬云：約束而後有如膠漆。崔云：約誓所以爲膠固。德爲接，司馬云：散德以接物也。工爲商，司馬云：工巧而商賈起。"
                },
                {
                    "paragraph": "聖人不謀，惡用知？不斵，惡用膠？無䘮，惡用德？不貨，惡用商？",
                    "zhushu": "自然巳具，故聖人無所用其巳也。○惡音烏，下同。斵，陟角反。䘮，息浪反。"
                },
                {
                    "paragraph": "四者，天鬻也；天鬻也者，天食也。",
                    "zhushu": "言自然而禀之。○鬻，音育，養也。食，音嗣，亦如字。"
                },
                {
                    "paragraph": "旣受食於天，又惡用人？",
                    "zhushu": "旣！禀之自然，其理巳足，則雖沈思以免難，或明戒以避禍，物無妄然，皆天地之會，至理所趣。必自思之，非我思也。必自不思，非我不思也。或思而免之，或思而不免，或不思而免之，或不思而不免。凡此皆非我也，又奚爲哉？任之而自至也。○食如字，又音嗣。沈思，息嗣反，亦如字。難，乃旦反。"
                },
                {
                    "paragraph": "有人之形，",
                    "zhushu": "視其形貌若人。"
                },
                {
                    "paragraph": "無人之情。",
                    "zhushu": "掘若槁木之枝。○掘，其勿反。槁，苦老反。"
                },
                {
                    "paragraph": "有人之形，故羣於人；",
                    "zhushu": "𩔖聚羣分，自然之道。○分如字。"
                },
                {
                    "paragraph": "無人之情，故是非不得於身。",
                    "zhushu": "無情，故付之於物也。"
                },
                {
                    "paragraph": "𦕈乎小哉，所以屬於人也。",
                    "zhushu": "形貌若人。○眇，亡小反，簡文云：陋也。"
                },
                {
                    "paragraph": "謷乎大哉，獨成其天。",
                    "zhushu": "無情，故浩然無不任。無不任者，有情之所未能也，故無情而獨成天也。○謷，五羔反，徐五報反，簡文云：放也。今取遨遊義也。獨成其天，如字。崔本天字作大，云：𩔖同於人，所以爲小。情合於天，所以爲大。"
                },
                {
                    "paragraph": "惠子謂莊子曰：“人故無情乎？”莊子曰：“然。”惠子曰：“人而無情，何以謂之人？”莊子曰：“道與之貌，天與之形，惡得不謂之人？”",
                    "zhushu": "人之生也。非情之所生也。生之所知。豈情之所知哉？故有情於爲離曠而弗能也。然離曠以無情而聦明矣。有情以爲賢聖而弗能也。然賢聖以無情而賢聖也。豈直賢聖絶逺而離曠難慕哉？雖下愚聾瞽及雞鳴狗吠。豈有情於爲之。亦終不能也。不問逺之與近。雖去巳一分，顔孔之際。終莫之得也。是以𨵿之萬物，反取諸身，耳目不能以易任成功，手足不能以代司致業。故嬰兒之始生也，不以目求乳，不以耳向明，不以足操物，不以手求行，豈百骸無定司，形貌無素主，而專由情以制之哉？○惡音烏，下惡得同。吠，扶廢反。分如字。操，七刀反。"
                },
                {
                    "paragraph": "惠子曰：“旣謂之人，惡得無情？”",
                    "zhushu": "未解形貌之非情也。○解音蟹。"
                },
                {
                    "paragraph": "莊子曰：“是非吾所謂情也。",
                    "zhushu": "以是非爲情，則無是無非，無好無惡者，雖有形貌，直是人耳，情將安寄？"
                },
                {
                    "paragraph": "吾所謂無情者，言人之不以好惡內傷其身，",
                    "zhushu": "任當而直前者，非情也。"
                },
                {
                    "paragraph": "常因自然而不益生也。”",
                    "zhushu": "止於當也。"
                },
                {
                    "paragraph": "惠子曰：“不益生，何以有其身？”",
                    "zhushu": "未明生之自生，理之自足。"
                },
                {
                    "paragraph": "莊子曰：“道與之貌，天與之形，",
                    "zhushu": "生理已自足於形貌之中，但任之則身存。"
                },
                {
                    "paragraph": "無以好惡內傷其身。",
                    "zhushu": "夫好惡之情，非所以益生，秪足以傷身，以其生之有分也。○好惡，呼報反，下烏路反，注同。秪音支。"
                },
                {
                    "paragraph": "今子外乎子之神，勞乎子之精，倚樹而吟，據槁梧而瞑。",
                    "zhushu": "夫神不休於性分之內，則外矣。精不止於自生之極，則勞矣。故行則倚樹而吟，坐則據梧而睡，言有情者之自困也。○倚，於綺反。槁，苦老反。梧音吾。暝音眠，崔云：據琴而睡也。睡，垂臂反。"
                },
                {
                    "paragraph": "天選子之形，子以堅白鳴。”",
                    "zhushu": "言凡子所爲，外神勞精，倚樹據梧，且吟且睡。情，世之所謂情也，而云天選，明夫情者非情之所生，而况他哉。故雖萬物萬形，云爲趣舎，皆在無情中來，又何用情於其間哉。○選，宣轉反，舊，思緩反。"
                }
            ]
        },
        {
            "name": "莊子內篇大宗師第六",
            "paragraphs": [
                {
                    "paragraph": "莊子內篇大宗師第六",
                    "zhushu": "雖夫地之大，萬物之富，其所宗而師者，無心也。○音義曰：崔云：遺形忘生，當大宗此法也。",
                    "type": 1
                },
                {
                    "paragraph": "知天之所爲，知人之所爲者，至矣！",
                    "zhushu": "知天人之所爲者，皆自然也，則內放其身而外冥於物，與衆玄同，任之而無不至也。"
                },
                {
                    "paragraph": "知天之所爲者，天而生也；",
                    "zhushu": "天者，自然之謂也。夫爲爲者不能爲，而爲自爲耳；爲知者不能知，而知自知耳。自知耳，不知也，不知也，則知出於不知矣。自爲耳，不爲也，不爲也，則爲出於不爲矣。爲出於不爲，故以不爲爲主。知出於不知，故以不知爲宗。是故眞人遺知而知，不爲而爲，自然而生，坐忘而得，故知稱絶而爲名去也。○天而生，向，崔本作失而生。稱，尺證反。"
                },
                {
                    "paragraph": "知人之所爲者，以其知之所知，以養其知之所不知，終其天年而不中道夭者，是知之盛也。",
                    "zhushu": "人之生也，形雖七尺，而五常必具。故雖區區之身，乃舉天地以奉之。故天地萬物，凡所有者，不可一日而相無也。一物不具，則生者無由得生；一理不至，則天年無縁得終。然身之所有者，知或不知也；理之所存者，爲或不爲也。故知之所知者寡，而身之所有者衆；爲之所爲者少，而理之所存者愽。在上者莫能器之而求其備焉。人之所知不必同。而所爲不敢異。異則僞成矣。僞成而眞不䘮者。未之有也。或好知不倦。以困其百體。所好不過一枝。而舉根倶弊。斯以其所知而害所不知也。若夫知之盛也。知人之所爲者有分。故任而不彊也。知人之所知者有極。故用而不蕩也。故所知不以無崖自困，則一體之中，知與不知，闇相與會而俱全矣。斯以其所知養所不知也。○䘮，息浪反，下皆同。好，呼報反，下同。彊，其兩反。"
                },
                {
                    "paragraph": "雖然，有患。",
                    "zhushu": "雖知盛，未若遺知任天之無患也。"
                },
                {
                    "paragraph": "夫知有所待而後當，",
                    "zhushu": "夫知者未能無可無不可，故必有待也。若乃任天而生者，則遇物而當也。"
                },
                {
                    "paragraph": "其所待者特未定也。",
                    "zhushu": "有待則無定也。"
                },
                {
                    "paragraph": "庸詎知吾所謂天之非人乎？所謂人之非天乎？",
                    "zhushu": "我生有崖，天也；心欲益之，人也。然此人之所謂耳，物無非天也。天也者，自然也。人皆自然，則冶亂成敗，遇與不遇，非人爲也，皆自然耳。○詎，徐其庶反。治，直吏反。"
                },
                {
                    "paragraph": "且有眞人而後有眞知。",
                    "zhushu": "有眞人而後天下之知皆得其眞而不可亂也。"
                },
                {
                    "paragraph": "何謂眞人？古之眞人，不逆寡，",
                    "zhushu": "凡寡皆不逆，則所順者衆。"
                },
                {
                    "paragraph": "不雄成，",
                    "zhushu": "不恃其成而處物先。"
                },
                {
                    "paragraph": "不謩士。",
                    "zhushu": "縱心直前，而羣士自合，非謀謩以致之？○謩，沒乎反。"
                },
                {
                    "paragraph": "若然者，過而弗悔，當而不自得也。",
                    "zhushu": "直自全當而無過耳，非以得失經心。"
                },
                {
                    "paragraph": "若然者，登高不慄，入水不濡，入火不熱；是知之能登假於道也若此。",
                    "zhushu": "言夫知之登至於道者，若此之逺也。理固自全，非畏死也。故眞人陸行而非避濡也，逺火而非逃熱也，無過而非措當也。故雖不以熱爲熱，而未嘗赴火；不以濡爲濡，未甞蹈水，不以死爲死，未甞䘮生。故夫生者，豈生之而生哉？成者，豈成之而成哉？故任之而無不至者，眞人也，豈有槩意於所遇哉。○慄音栗。濡，而朱反。假，更百反，至也。逺，于阮反。槩，古愛反。"
                },
                {
                    "paragraph": "古之眞人，其寢不夢，",
                    "zhushu": "無意想也。"
                },
                {
                    "paragraph": "其覺無憂，",
                    "zhushu": "當所遇而安也。○覺，古孝反。"
                },
                {
                    "paragraph": "其食不甘，",
                    "zhushu": "理當食耳。"
                },
                {
                    "paragraph": "其息深深。眞人之息以踵，",
                    "zhushu": "乃在根本中來。○深深。李云。內息之貌。踵。章勇反。王穆夜云。起息於踵。遍體而深。"
                },
                {
                    "paragraph": "衆人之息以喉。屈服者，其嗌言若哇。",
                    "zhushu": "氣不平暢。○喉，向云：喘悸之息，以喉爲節。言情欲奔競所致。嗌，音益，郭音厄。厄，咽喉也。哇，獲媧反，徐胡卦反，又音絓，崔一音於佳反，結也。言咽喉之氣結礙不通也。簡文云：哇，嘔也。"
                },
                {
                    "paragraph": "其𦒿欲深者，其天機淺。",
                    "zhushu": "深根寧極，然後反一無欲。○𦒿，市志反。"
                },
                {
                    "paragraph": "古之眞人，不知說生，不知惡死。",
                    "zhushu": "與化爲體。○說，音恱。惡，烏路反。"
                },
                {
                    "paragraph": "其出不訢，其入不距。",
                    "zhushu": "泰然而任之。○訢，音欣，又音祈。距，本又作拒，音巨，李云：欣出則營生，距入則惡死。"
                },
                {
                    "paragraph": "翛然而往，翛然而來而已矣。",
                    "zhushu": "寄之至理，故往來而不難。○翛然，音蕭，本又作儵，徐音叔，郭與久反，李音悠。向云：翛然，自然無心而自爾之謂。郭、崔云：往來不難之貌。司馬云：儵，疾貌。李同。"
                },
                {
                    "paragraph": "不忘其所始，不求其所終。",
                    "zhushu": "終始變化，皆忘之矣，豈直逆忘其生，而猶復探求死意也。○復，扶又反，下非復同也。"
                },
                {
                    "paragraph": "受而喜之，",
                    "zhushu": "不問所受者何物，遇之而無不適也。"
                },
                {
                    "paragraph": "忘而復之。",
                    "zhushu": "復之不由於識乃至。"
                },
                {
                    "paragraph": "是之謂不以心捐道，不以人𦔳天，是之謂眞人。",
                    "zhushu": "人生而静，天之性也。感物而動，性之欲也。物之感人無窮，人之逐欲無節，則天理烕矣。眞人知用心則背道，助天則傷生，故不爲也。○捐，徐以全反，郭作揖，一入反，崔云：或作楫，所以行舟也。背音佩。"
                },
                {
                    "paragraph": "若然者，其心志，",
                    "zhushu": "所居而安爲志。"
                },
                {
                    "paragraph": "其容寂，",
                    "zhushu": "雖行而無傷於静。○容寂本亦作家，崔本作宗。"
                },
                {
                    "paragraph": "其顙頯。",
                    "zhushu": "頯，大朴之貌。○顙，息黨反，崔云：頟也。䪻，徐去軌反，郭苦對反，李音仇，一音逹，權也。王云：質朴無飾也。向本作䫥，云：䫥然大朴貌。廣雅云：　大也，五罪反。"
                },
                {
                    "paragraph": "凄然似秋，",
                    "zhushu": "殺物非爲威也。○凄，七西反。"
                },
                {
                    "paragraph": "煖然似春，",
                    "zhushu": "生物非爲仁也。○煖音暄，徐况晚反。"
                },
                {
                    "paragraph": "喜怒通四時，",
                    "zhushu": "夫體道合變者，與寒暑同其温嚴，而未嘗有心也。然有温嚴之貌，生殺之節，故寄名於喜怒。"
                },
                {
                    "paragraph": "與物有宜而莫知其極。",
                    "zhushu": "無心於物，故不奪物宜。無物不宜，故莫知其極。"
                },
                {
                    "paragraph": "故聖人之用兵也，亡國而不失人心。利澤施乎萬世，不爲愛人。",
                    "zhushu": "因人心之所欲亡而亡之，故不失人心也。夫白日登天，六合倶照，非愛人而照之也。故聖人之在天下，煖焉若陽春之自和，故澤者不謝；凄乎若秋霜之自降，故彫落者不怨。○亡國而不失人心，崔云：亡敵國而得其人心。"
                },
                {
                    "paragraph": "故樂通物，非聖人也；",
                    "zhushu": "夫聖人無樂也，直莫之塞而物自通。"
                },
                {
                    "paragraph": "有親，非仁也；",
                    "zhushu": "至仁無親，任理而自存。"
                },
                {
                    "paragraph": "天時，非賢也；",
                    "zhushu": "時之者，未若㤀時而自合之賢也。"
                },
                {
                    "paragraph": "利害不通，非君子也；",
                    "zhushu": "不能一是非之塗而就利違害，則傷德而累當矣。"
                },
                {
                    "paragraph": "行名失已，非士也；",
                    "zhushu": "善爲士者，遺名而自得，故名當其實。而福應其身。○應，應對之應。"
                },
                {
                    "paragraph": "亡身不眞，非役人也。",
                    "zhushu": "自失其性而矯以從物，受役多矣，安能役人？"
                },
                {
                    "paragraph": "若狐不偕、務光、伯夷、叔齊、箕子、胥餘、紀他、申徒狄，是役人之役，適人之適，而不自適其適者也。",
                    "zhushu": "斯皆舎已殉人，徇彼傷我也。○狐不階，司馬云：古賢人也。務光，皇甫謐云：黃帝時人，其長七寸。伯夷、叔齊、孤竹君之二子。箕子、胥餘，司馬云：胥餘，箕子名也，見尸子。崔同。又云：尸子曰：箕子胥餘，𣾰身爲厲，被髮徉彺。或云：尸子曰比干也。胥餘其名。他徒何反。申徒狄，殷時人，負石自沈於河。崔本作同，俱也。舎音捨，下同。"
                },
                {
                    "paragraph": "古之眞人，其狀義而不朋；",
                    "zhushu": "與物同宜，而非朋黨。"
                },
                {
                    "paragraph": "若不足而不承；",
                    "zhushu": "冲虚無餘，如若不足也。下之而無不上，若不足而不承也。○承，如字，李云：迎也，又音拯。上，時掌反。"
                },
                {
                    "paragraph": "與乎其觚而不堅也，",
                    "zhushu": "常遊於獨而非固守。○與，如字，又音豫，同云疑貌。觚，音孤。王云：觚，特立不倚也。崔云：觚，稜也。"
                },
                {
                    "paragraph": "張乎其虚而不華也；",
                    "zhushu": "曠然無懷，乃至於實。"
                },
                {
                    "paragraph": "邴邴乎其似喜乎，",
                    "zhushu": "至人無喜，暢然和適，故似喜也。○邴邴，徐音丙，郭甫杏反，向云：喜貌。簡文云：明貌。"
                },
                {
                    "paragraph": "崔乎其不得巳乎，",
                    "zhushu": "動静行止，常居必然之極。○崔于罪反，徐息罪反，郭旦雷反。向云：動貌。簡文云：速貌。"
                },
                {
                    "paragraph": "滀乎進我色也，",
                    "zhushu": "不以物傷巳也。○傗，本又作滀，勑六反，司馬不色，憤起貌。王云：冨有德充也。簡文云：聚也。"
                },
                {
                    "paragraph": "與乎止我德也，",
                    "zhushu": "無所趨也。"
                },
                {
                    "paragraph": "厲乎其似世乎，",
                    "zhushu": "至人無厲，與世同行，故若厲也。○厲如字，崔本作廣，云：苞羅者廣也。"
                },
                {
                    "paragraph": "謷乎其未可制也，",
                    "zhushu": "高放而自得。○謷，五羔反，徐五到反。司馬云：志逺貌。王云：高邁於俗也。"
                },
                {
                    "paragraph": "連乎其似好閉也，",
                    "zhushu": "緜邈深逺，莫見其門。○連，如字，李云：連緜長貌。雀云：寒連也。音輦。好，呼報反，下皆同。"
                },
                {
                    "paragraph": "悗乎㤀其言也。",
                    "zhushu": "不識不知，而天機自發，故悗然也。○悗，亡本反，字或作免，李云：無匹貌。王云：廢忘也。崔云：婉順也。"
                },
                {
                    "paragraph": "以刑爲體，",
                    "zhushu": "刑者治之體，非我爲。○治，直吏反。"
                },
                {
                    "paragraph": "以禮爲翼，",
                    "zhushu": "禮者，世之所以自行耳，非我制。"
                },
                {
                    "paragraph": "以知爲時，",
                    "zhushu": "知自時之動，非我唱。"
                },
                {
                    "paragraph": "以德爲循。",
                    "zhushu": "德者，自彼所循，非我作。○循本亦作修，兩得。"
                },
                {
                    "paragraph": "以刑爲體者，綽乎其殺也；",
                    "zhushu": "任治之自殺，故雖殺而寛。○綽，昌略反，崔本作淖。"
                },
                {
                    "paragraph": "以禮爲翼者，所以行於世也；",
                    "zhushu": "順世之所行，故無不行。"
                },
                {
                    "paragraph": "以知爲時者，不得已於事也；",
                    "zhushu": "夫高下相受，不可逆之流也。小大相羣，不得巳之勢也。曠然無情，羣知之府也。承百流之會，居師人之極者，奚爲哉。任時世之知，委必然之事，付之天下而巳。"
                },
                {
                    "paragraph": "以德爲循者，言其與有足者至於丘也，",
                    "zhushu": "丘者，所以本也。以性言之，則性之本也。夫物各有足，足於本也。付羣德之自循，斯與有足者至於本也，本至而理盡矣。"
                },
                {
                    "paragraph": "而人眞以爲勤行者也。",
                    "zhushu": "凡此皆自彼而成，成之不在巳，則雖處萬機之極，而常閒暇自適，忽然不覺事之經身，悗然不識言之在口，而人之大迷，眞謂至人之爲勤行者也。○閒音閑。"
                },
                {
                    "paragraph": "故其好之也一，其弗好之也一。",
                    "zhushu": "常無心而順彼，故好與不好，所善所惡，與彼無二也。"
                },
                {
                    "paragraph": "其一也一，其不一也一。",
                    "zhushu": "其一也，天徒也；其不一也，人徒也。夫眞人同天人，均彼我，不以其一異乎不一。"
                },
                {
                    "paragraph": "其一與天爲徒，",
                    "zhushu": "無有而不一者，天也。"
                },
                {
                    "paragraph": "其不一與人爲徒，",
                    "zhushu": "彼彼而我我者，人也。"
                },
                {
                    "paragraph": "天與人不相勝也，是之謂眞人。",
                    "zhushu": "夫眞人同天人，齊萬致，萬致不相非，天人不相勝，故曠然無不一，冥然無不在，而玄同彼我也。"
                },
                {
                    "paragraph": "死生，命也，其有夜旦之常，天也。",
                    "zhushu": "其有晝夜之常，天之道也。故知死生者，命之極，非𡚶然也，若夜旦耳，奚所係哉？○旦如字，崔本作但，音担。"
                },
                {
                    "paragraph": "人之有所不得與，皆物之情也。",
                    "zhushu": "夫眞人在晝得晝，在夜得夜，以死生爲晝夜，豈有所不得乎？人之有所不得，而憂娛在懷，皆物情耳，非理也。"
                },
                {
                    "paragraph": "彼特以天爲父，而身猶愛之，而況其卓乎！",
                    "zhushu": "卓者，獨化之謂也。夫相因之功，莫若獨化之至也。故人之所因者，天也；天之所生者，獨化也。人皆以天爲父，故晝夜之變，寒暑之節，猶不敢惡，隨天安之。况乎卓爾獨化，至於玄冥之竟，又安得而不任之哉？旣，任之，則死生變化，唯命之從也。○淖，中至反。惡，烏路反。竟音境。"
                },
                {
                    "paragraph": "人特以有君爲愈乎己，而身猶死之，而況其眞乎！",
                    "zhushu": "夫眞者，不假於物而自然也。夫自然之不可避，豈直君命而已哉。"
                },
                {
                    "paragraph": "泉涸，魚相與處於陸，相呴以濕，相濡以沫，不如相㤀於江湖。",
                    "zhushu": "與其不足而相愛，豈若有餘而相㤀。○涸，戸各反，郭戸格反，爾雅云：愼也。呴、况于、况付二反。濡，本又作濡，音儒，或一音如戌反。沬音末。㤀音亾，下同。"
                },
                {
                    "paragraph": "而其譽堯而非桀也，不如兩忘而化其道。",
                    "zhushu": "夫非譽皆生於不足，故至足者，忘善惡，遺死生，與變化爲一，曠然無不適矣，又安知堯、桀之所在邪？○譽音餘，注同。"
                },
                {
                    "paragraph": "夫大塊載我以形，勞我以生，佚我以老，息我以死。",
                    "zhushu": "夫形生老死，皆我也。故形爲我載，生爲我勞，老爲我佚，死爲我息。四者雖變，未始非我，我奚惜哉？○塊，苦怪反，又苦對反，徐胡罪反。佚音逸。"
                },
                {
                    "paragraph": "故善吾生者，乃所以善吾死也。",
                    "zhushu": "死與生皆命也。無善則已，有善則生，不獨善也。故若以吾生爲善乎。則吾死亦善也。"
                },
                {
                    "paragraph": "夫藏舟於壑，藏山於澤，謂之固矣！",
                    "zhushu": "方言生死變化之不可逃，故先舉固逃之極然，然後明之以必變之符，將任化而無係也。○壑，火各反。"
                },
                {
                    "paragraph": "然而夜半有力者負之而走，昧者不知也。",
                    "zhushu": "夫無力之力，莫大於變化者也。故乃掲天地以趍新，負山嶽以舍故，故不暫停，忽已渉新，則天地萬物無時而不移也。世皆新矣，而日以爲故；舟日易矣，而視之若舊；山日更矣，而視之若前。今交一臂而失之，皆在冥中去矣。故向者之我非復今我也。我與今倶往，豈常守故哉？而世莫之覺，不謂今之所遇，可係而在，豈不昧哉。○掲其列、其謁二反。"
                },
                {
                    "paragraph": "藏小大有宜，猶有所遯。",
                    "zhushu": "不知與化爲體，而思藏之使不化，則雖至深至固，各得其所宜，而無以禁其日變也。故夫藏而有之者，不能止其遯也；無藏而任化者，變不能變也。"
                },
                {
                    "paragraph": "若夫藏天下於天下而不得所遯，是恒物之大情也。",
                    "zhushu": "無所藏而都任之，則與物無不冥，與化無不一，故無外無內，無死無生，體天地而合變化，索所遯而不得矣。此乃常存之大情，非一曲之小意。索，所百反。"
                },
                {
                    "paragraph": "特犯人之形而猶喜之。若人之形者，萬化而未始有極也，",
                    "zhushu": "人形，乃是萬化之一遇耳，未獨喜也。無極之中，所遇者皆若人耳，豈特人形可喜，而餘物無樂邪？○樂音洛，下及注同。"
                },
                {
                    "paragraph": "其爲樂可勝計邪？",
                    "zhushu": "本非人而化爲人，化爲人，失於故矣。失故而喜，喜所遇也。變化無窮，何所不遇？所遇而樂，樂豈有極乎？○勝音升。"
                },
                {
                    "paragraph": "故聖人將遊於物之所不得遯而皆存。",
                    "zhushu": "夫聖人遊於變化之途，放於日新之流，萬物萬化，亦與之萬化；化者無拯，亦與之無拯，誰得遯之哉？夫於生爲亡，而於死爲存，於死爲存，則何時而非存哉。"
                },
                {
                    "paragraph": "善夭善老，善始善終，人猶效之，",
                    "zhushu": "此自均於百年之內，不善少而否老，禾能體變化，齊死生也。然其平粹，猶足以師人也。○善夭，崔本作狡，同，古卯反，本又作天，於表反；簡文於橋反，云：異也。少，詩照反。否音鄙，本亦作鄙。粹，雖遂反。"
                },
                {
                    "paragraph": "又況萬物之所係而一化之所待乎！",
                    "zhushu": "此玄同萬物而與化爲體，故其爲天下之所宗也，不亦宜乎！"
                },
                {
                    "paragraph": "夫道有情有信，無爲無形；",
                    "zhushu": "有無情之情，故無爲也。有常無之信，故無形也。"
                },
                {
                    "paragraph": "可傳而不可受，",
                    "zhushu": "故今傳而宅之，莫能受而有之。○傳，直專反，注同。"
                },
                {
                    "paragraph": "可得而不可見；",
                    "zhushu": "咸得自容，而莫見其狀。"
                },
                {
                    "paragraph": "自本自根，未有天地，自古以固存；",
                    "zhushu": "明無不待有而無也。"
                },
                {
                    "paragraph": "神鬼神帝，生天生地；",
                    "zhushu": "無也，豈能生神哉？不神鬼帝，而鬼帝自神，斯乃不神之神也。不生天地，而天地自生，斯乃不生之生也。故夫人之果不足以神，而不神則神矣，功何足有，事何足恃哉？"
                },
                {
                    "paragraph": "在太極之先而不爲高，在六極之下而不爲深，先天地生而不爲久，長於上古而不老。",
                    "zhushu": "言道之無所不在也，故在高爲無高，在深爲無深，在久爲無久，在老爲無老，無所不在，而所在皆無也。且上下無不格者，不得以高卑稱也。内外無不至者，不得以表裏名也。與化俱移者，不得言久也。終始常無者，不可謂老也。○大音泰。之先，一本作先之，崔本同。先天，悉薦反。長，丁丈反。稱，尺證反。"
                },
                {
                    "paragraph": "狶韋氏得之，以挈天地；伏戲得之，以襲氣母；維斗得之，終古不忒；日月得之，終古不息；堪坏得之，以襲崐崘；馮夷得之，以遊大川；肩吾得之，以處大山；黃帝得之，以登雲天；顓頊得之，以處玄宫；禺強得之，立乎北極；西王母得之，坐乎少廣，莫知其始，莫知其終；彭祖得之，上及有虞，下及五伯；傅說得之，以相武丁，奄有天下，乗東維，騎箕尾，而比於列星。",
                    "zhushu": "道無能也。此言得之於道，乃所以明其自得耳。自得耳，道不能使之得也。我之未得，又不能爲得也。然則凡得之者，外不資於道，內不由於已，掘然自得而獨化也。夫生之難也，猶獨化而自得之矣。旣得其生，又何患於生之不得而爲之哉。故爲生果不足以全生，以其生之不由於已爲也。而爲之則傷其眞生也。○狶韋氏許豈反，郭禇伊反，李音豕，司馬云：上古帝王名。挈，徐苦結反，郭苦係反，司馬云：要也，得天地要也。崔云：成也。伏戲音羲，崔本作伏戲氏。襲氣母司馬：襲，入也。氣母，兀氣之母也。崔云：取元氣之本。維斗，李云：北斗所以爲天之綱維。終古，崔云：終古，久也。鄭玄注周禮云：終古，猶言常也。忒，它得反，差也。崔本作代。堪坏，徐扶眉反。郭孚坏反。崔作邳。司馬云：堪坏，神名。人靣，獸形。淮南作欽負崐崘。崐或作岷，同音昆。下力門反。崐崘，山名。馮夷，司馬云：清泠。傅曰：華隂僮，鄕隄伯人也。服八石，得水仙，是爲河伯。一云：以八月庚子浴於河而溺死。一云：渡河溺死，大川河也。崔本作泰川。肩吾，司馬云：山神不死，至孔子時大山。泰。又如字。黃帝，崔云：得道而上天也。顓音專。頊，許玉反。玄宫，李云：顓頊，帝高陽氏。玄宫，北方宫也。月令曰：其帝顓頊，其神玄冥。禺強，音虞，郭語龍反。司馬云：山海經曰：北海之渚有神，人靣鳥身，珥兩青蛇，踐兩赤蛇，名禺強。崔云：大荒經曰：北海之神，名曰禺強，靈龜爲之使。歸藏曰：昔穆王子筮卦於禺強。案：海外經云：北方禺強，黒身，手足乗兩龍。郭璞以爲水神，人靣鳥身。簡文云：北海神也，一名禺京，是黃帝之孫也。西王母，山海經云：狀如人，狗尾逢頭戴勝，善哨，居洵水之涯。漢武內傳云：西王母與上元夫人降帝，美容貌，神仙人也。少廣：司馬云：穴名。崔云：山名，或西方空界之名。彭祖，解見逍遙篇。崔云：壽七百歲，或以爲仙，不死。相，息亮反。武丁至列星，司馬云：傅說，殷相也。武丁，殷王高宗也。東維，箕斗之間，天漢津之東維也。星經曰：一星在尾上，言其乗東維，騎箕、尾之間也。崔云：傳說死，其精神乗東維，託龍角，乃列宿。今尾上有傳說星，崔本此下更有其生無父母，死登遐三年而形遯。此言神之無能名者也凢二十二字。掘，其勿反。"
                },
                {
                    "paragraph": "南伯子葵問乎女偊曰：“子之年長矣，而色若孺子，何也？”曰：“吾聞道矣。”",
                    "zhushu": "聞道則任其自生，故氣色全也。○葵，李云：葵當作綦，聲之誤也。偊，徐音禹，李音矩，一云：是婦人也。長，丁丈反。孺，本亦作儒，如喻反，李云：弱子也。"
                },
                {
                    "paragraph": "南伯子葵曰：“道可得學邪？”曰：“惡！惡可！子非其人也。夫卜梁倚有聖人之才而無聖人之道，我有聖人之道而無聖人之才。吾欲以教之，庶幾其果爲聖人乎？不然，以聖人之道告聖人之才，亦易矣。吾猶守而告之，參日而後能外天下；",
                    "zhushu": "外，猶遺也。○惡惡，並音鳥，下烏乎同。卜梁倚，魚綺反，又其綺反，李云：卜梁，姓；倚，名。易，以䜴反。參，音三。"
                },
                {
                    "paragraph": "已外天矣，吾又守之，七日而後外物；",
                    "zhushu": "物者，朝夕所須，切巳難忘。"
                },
                {
                    "paragraph": "已外物矣，吾又守之，九日而後能外生；",
                    "zhushu": "都，遺也。"
                },
                {
                    "paragraph": "已外生矣，而後能朝徹；",
                    "zhushu": "遺生則不惡死，不惡死故所遇即安，豁然無滯，見機而作，斯朝徹也。○朝如字，李除遥反。下同。徹如字。郭司馬云：朝，旦也。徹逹妙之道。李云：夫能洞照，不崇朝而逺徹也。惡，烏路反。下同。豁，喚活反。"
                },
                {
                    "paragraph": "朝徹而後能見獨；",
                    "zhushu": "當所遇而安之，忘先後之所接，斯見獨者也。"
                },
                {
                    "paragraph": "見獨而後能無古今；",
                    "zhushu": "與獨倶往。"
                },
                {
                    "paragraph": "無古今而後能入於不死不生。",
                    "zhushu": "夫係生故有死，惡死故有生。是以無係無惡，然後能無死無生。"
                },
                {
                    "paragraph": "殺生者不死，生生者不生。其爲物無不將也，",
                    "zhushu": "任其自將，故無不將。○殺生者不死，李云：殺，猶亡也。亡生者不死。崔云：除其營生爲殺生。生生者不生。李云：矜生者不生也。崔云：常營其生爲生生。"
                },
                {
                    "paragraph": "無不迎也，",
                    "zhushu": "任其自迎，故無不迎。"
                },
                {
                    "paragraph": "無不毀也，",
                    "zhushu": "任其自毀，故無不毀。"
                },
                {
                    "paragraph": "無不成也。",
                    "zhushu": "任其自成，故無不成。"
                },
                {
                    "paragraph": "其名爲攖寧，",
                    "zhushu": "夫與物冥者，物縈亦縈，而未始不寧也。○攖，郭音縈，徐於營反，李於𢩘反，崔云：有所繫著也。"
                },
                {
                    "paragraph": "攖寧也者，攖而後成者也。”",
                    "zhushu": "物縈而獨不縈，則敗矣。故縈而任之，則莫不曲成矣。"
                },
                {
                    "paragraph": "南伯子葵曰：“子獨惡乎聞之？”曰：“聞諸副墨之子，副墨之子聞諸洛誦之孫，洛誦之孫聞之瞻明，瞻明聞之聶許，聶許聞之需役，需役聞之於謳，於謳聞之玄冥，",
                    "zhushu": "玄冥者，所以名無而非無。○副墨，李云：可以副貳玄墨也。崔云：此巳下皆古人姓名，或寓之耳，無其人。洛誦，李云：誦，通也。苞洛無所不通也。瞻明，音占。李云：神明洞徹也。聶許，徐乃攝反。李云：許，與也。攝而保之，無所施與也。需役，徐音須，李音儒，云：儒弱爲役也。王云：需，待也。役，亭毒也。於，音烏，又如字。謳，徐烏侯反，李香于反，云：謳，煦也，欲化之貌。王云：謳，歌謡也。玄冥，李云：強名曰玄，視之冥然。向郭云：所名無而非無也。"
                },
                {
                    "paragraph": "玄冥聞之參寥，",
                    "zhushu": "夫階名以至無者，必得無於名表，故雖玄冥猶未極，而又推寄於參寥，亦玄之又玄也。○參，七南反。寥，徐力彫反，李云：參，高也。高邈寥曠，不可名也。"
                },
                {
                    "paragraph": "參寥聞之疑始。”",
                    "zhushu": "夫自然之理，有積習而成者，蓋階近以至逺，研粗以至精，故乃七重而後無之名，九重而後疑無是始也。○疑始，李云：又疑無是始，則始非無名也。粗，七胡反。重，直龍反，下同。"
                },
                {
                    "paragraph": "子祀、子輿、子犂、子來四人相與語曰：“孰能以無爲首，以生爲脊，以死爲尻；孰知死生存亡之一體者，吾與之友矣！”四人相視而𥬇，莫逆於心，遂相與爲友。俄而子輿有病，子祀往問之，曰：“偉哉，夫造物者將以予爲此拘拘也。”曲僂發背，上有五管，頥隱於齊，肩高於頂，句贅指天，隂陽之氣有沴，",
                    "zhushu": "沴，陵亂也。○子祀，崔云：淮南作子，水作。年五十四而病傴僂。子輿，本又作與，音餘。犂，禮兮反。尻，苦羔反。偉，韋鬼反，向云：美也。崔云：自此至鑑干井，皆子祀自說病狀也。拘拘，郭音駒。司馬云：體拘挛也。王云：不伸也。僂，徐力主反。頂，本亦作項，崔本作缸，音項。句，倶對反，徐古侯反。贅，徐之稅反。指天，李云：句贅，項推也。其形似贅，言其上向也。沴，音麗，徐又待顯反，郭奴結反，云：陵亂也。李同。崔本作洗，云：滿也。"
                },
                {
                    "paragraph": "其心間而無事，",
                    "zhushu": "不以爲患。○間音閑。崔以其心属上句。"
                },
                {
                    "paragraph": "跰𨇤而鑑于井，曰：“嗟乎！夫造物者又將以予爲此拘拘也。”",
                    "zhushu": "夫任自然之變者，無差也，與物嗟耳。○跰𨇤，歩田反，下悉田反，崔本作邊鮮，司馬云：病不能行，故跰𨇤也。鑑，古暫反。曰嗟乎，崔云：此子輿辭。"
                },
                {
                    "paragraph": "子祀曰：“女惡之乎？”曰：“亡，予何惡？浸假而化予之左臂以爲雞，予因以求時夜；浸假而化予之右臂以爲彈，予因以求鴞炙；浸假而予之尻以爲輪，以神爲馬，予因而乗之，豈更駕哉？",
                    "zhushu": "浸，漸也。夫體化合變，則無往而不因，無因而不可也。○女惡，音汝，下同。下烏路反。亡如字，絶句。予何惡，烏路反，下及注間一音如字讀，則連亡字爲句。浸，子鴆反，向云漸也。以求時夜，一本無求字。彈，徒旦反。鴞，于嬌反。炙，章夜反。"
                },
                {
                    "paragraph": "且夫得者，時也；",
                    "zhushu": "當所遇之時，世謂之得。"
                },
                {
                    "paragraph": "失者，順也。",
                    "zhushu": "時不暫停，順往而去，世謂之失。"
                },
                {
                    "paragraph": "安時而處順，哀樂不能入也，此古之所謂縣解也，而不能自解者，物有結之。",
                    "zhushu": "一不能自解，則衆物其結之矣。故能解則無所，不解則無所而解也。○樂音洛。縣音玄。解音解，下及注同。向云：縣解，無所係也。"
                },
                {
                    "paragraph": "且夫物不勝天久矣，吾又何惡焉。”",
                    "zhushu": "天不能無晝夜，我安能無死生而惡之哉。"
                },
                {
                    "paragraph": "俄而子來有病，喘喘然將死，其妻子環而泣之。犁往問之，曰：“叱！避！無怛化！”",
                    "zhushu": "夫死生猶寤寐耳，於理當寐，不願人驚之，將化而叱，無爲怛之也。○喘喘，川轉反，又尺軟反，崔本作惴惴。環如字，徐音患，李云：繞也。叱，昌失反。怛，才逹反，崔本作靼，音怛。案：怛，驚也。鄭玄注周禮考工記不能驚怛是也。"
                },
                {
                    "paragraph": "倚其戸與之語曰：“偉哉造化！又將奚以汝爲？將奚以汝適？以汝爲䑕肝乎，以汝爲蟲臂乎？”子來曰：“父母於子，東西南北，唯命之從。隂陽於人，不翅於父母。",
                    "zhushu": "自古或有能違父母之命者，未有能違隂陽之變而距晝夜之節者也。○倚，於綺反。䑕肝，向云：委弃土壤而巳。王云：取微蔑至賤。臂亦作腸，崔本同。翅，徐詩知反。"
                },
                {
                    "paragraph": "彼近吾死而我不聽，我則悍矣，彼何罪焉！",
                    "zhushu": "死生猶晝夜耳，未足爲逺也。時當死，亦非所禁，而橫有不聽之，則適足捍逆於理，以速其死。其死之速，由於我悍，非死之罪也。彼，謂死耳，在生故以死爲彼。○彼近，如字。悍，本亦作捍，胡旦反，又音于，說文云：持抵也。"
                },
                {
                    "paragraph": "夫大塊載我以形，勞我以生，佚我以老，息我以死。故善吾生者，乃所以善吾死也。",
                    "zhushu": "理常俱也。"
                },
                {
                    "paragraph": "今大冶鑄金，金踊躍曰：‘我且必爲鏌鋣！’大冶必以爲不祥之金。今一犯人之形，而曰：‘人耳！人耳！’夫造化者必以爲不祥之人。",
                    "zhushu": "人耳人耳，唯願爲人也。亦猶金之踊躍，世皆知金之不祥，而不能任其自化。夫變化之道，靡所不遇，今一遇人形，豈故爲哉？生非故爲，時自生耳。矜而有之，不亦妄乎。○且，如字，徐子餘反。鏌音莫。鋣，以嗟反。鏌，鋣，劒名。"
                },
                {
                    "paragraph": "今一以天地爲大鑪，以造化爲大冶，往而不可哉。",
                    "zhushu": "人皆知金之有係爲不祥，故明巳之無異於金，則所係之情可解，可解則無不可也。○鑢，劣奴反。於音烏。解如字，下同。"
                },
                {
                    "paragraph": "成然寐，蘧然覺。",
                    "zhushu": "寐寤自若，不以死生累心。○成然如寐，崔同。李云：成然，縣解之貌。本或作成，音盛。簡文云：當作城。本又作晎，呼括反，視高貌。本亦作俄然蘧然，李音渠，崔本作據，又其據反。遽然，句形之貌。覺，古孝反。向崔本此下更有發然汀出一句，云：無係則侓液通也。崔本作衛利通，不以化爲人也。"
                },
                {
                    "paragraph": "子桑戸、孟子反、子琴張三人相與友，曰：“孰能相與於無相與，相爲於無相爲？",
                    "zhushu": "夫體天地冥而化者，雖手足異任，五藏殊管，未嘗相與而百節同和，斯相與於無相與也。未嘗相爲而表裏俱濟，斯相爲於無相爲也。若乃役其心志以恤手足，運其股肱以營五藏，則相營愈篤，而外內愈困矣。故以天下爲一體者，無愛爲於其間也。○與如字，崔云：猶親也，或一音豫。相爲，如字，或一音于僞反。愛爲，于僞反。"
                },
                {
                    "paragraph": "孰能登天遊霧，橈桃無極，",
                    "zhushu": "無所不任。○橈，徐而少反，郭許堯反。桃，徐徒了反，郭、李徒堯反，又作兆。李云：橈桃猶宛轉也。宛轉玄曠之中。簡文云：循環之名。"
                },
                {
                    "paragraph": "相忘以生，無所終窮？”",
                    "zhushu": "忘其生則無不忘矣，故能隨變任化，無所窮竟。"
                },
                {
                    "paragraph": "三人相視而𥬇，莫逆於心，遂相與友。",
                    "zhushu": "若然者，豈友哉？蓋寄明至親而無愛念之近情也。"
                },
                {
                    "paragraph": "莫然有間，而子桑戸死，未葬。孔子聞之，使子貢往待事焉。或編曲，或鼓琴，相和而歌曰：“嗟來桑戸乎！嗟來桑戸乎！而已反其眞，而我猶爲人猗！”",
                    "zhushu": "人哭亦哭，俗內之迹也。齊死生，忘哀樂，臨尸能歌，方外之至也。○莫然，如字。崔云：定也。有間，如字，崔、李六填切，本亦作爲間。編曲，必連反。字林布千反，郭父珍反，史記甫連反。李云：曲蚕。傳和，胡卧反。猶，崔本作獨。猗，於直反。崔云：辭也。樂音洛。"
                },
                {
                    "paragraph": "子貢趨而進曰：“敢問臨尸而歌，禮乎？”二人相視而𥬇曰：“是惡知禮意！”",
                    "zhushu": "夫知禮意者，必遊外以經內，守母以存子，稱情而直往也。若乃矜乎名聲，牽乎形制，則孝不任誠，慈不任實，父子兄弟懷情相欺，豈禮之大意哉？○惡音烏，下同。稱，尺證反。"
                },
                {
                    "paragraph": "子貢反，以吿孔子，曰：“彼何人者邪？脩行無有而外其形骸，臨尸而歌，顔色不變，無以命之。彼何人者邪？”孔子曰：“彼遊方之外者也，而丘遊方之內者也。",
                    "zhushu": "夫理有至極，外內相冥，未有極遊外之致而不冥於內者也，未有能冥於內而不遊於外者也。故聖人常遊外以私內，無心以順有，故雖終日揮形而神氣無變，俯仰萬機而淡然自若。夫見形而不及神者，天下之常累也。是故覩其與羣物並行，則莫能謂之遺物而離人矣；觀其體化而應務，則莫能謂之坐忘而自得矣。豈直謂聖人不然哉。乃必謂至理之無此。是故莊子將明流統之所宗。以釋天下之可悟。若直就稱仲尼之如此。或者將據所見以排之。故超聖人之內迹。而寄方外於數子。宜㤀其所寄。以尋述作之大意。則夫遊外弘內之道。坦然自明。而莊子之書。故是渉俗蓋世之談矣。○無以命之。崔李云。命，名也。淡。徒暫反。離。力知反。下同。應。應對之應。下同。數。所主反。坦。徒但反。"
                },
                {
                    "paragraph": "外內不相及，而丘使女往弔之，丘則陋矣！",
                    "zhushu": "夫弔者，方內之近事也，施之於方外則陋矣。○女音汝，下同。"
                },
                {
                    "paragraph": "彼方且與造物者爲人，而遊乎天地之一氣。",
                    "zhushu": "皆冥之，故無二。"
                },
                {
                    "paragraph": "彼以生爲附贅縣疣，",
                    "zhushu": "若疣之自縣，贅之自附，此氣之時聚，非所樂也。○縣音玄，注同。疣音尤。"
                },
                {
                    "paragraph": "以死爲決𤴯潰癕。",
                    "zhushu": "若疣之自決，癕之自潰，此氣之自散，非所惜也。○決，徐古穴反。𤴯，胡虬反。潰，胡對反。"
                },
                {
                    "paragraph": "夫若然者，又惡知死生先後之所在？",
                    "zhushu": "死生代謝，未始有極，與之俱往，則無往不可，故不知勝負之所在也。"
                },
                {
                    "paragraph": "假於異物，託於同體；",
                    "zhushu": "假。因也。今死生聚散。變化無方。皆異物也。無異而不假。故所假雖異。而共成一體也。"
                },
                {
                    "paragraph": "忘其肝膽，遺其耳目；",
                    "zhushu": "任之於理而冥往也。"
                },
                {
                    "paragraph": "反覆終始，不知端倪；",
                    "zhushu": "五藏猶忘，何物足識哉？未始有識，故能放身於變化之𡍼，玄同於反覆之波，而不知終始之所及也。○覆，芳服反。倪，本或作泥，同音崖，徐音詣。"
                },
                {
                    "paragraph": "芒然彷徨乎塵垢之外，逍遥乎無爲之業。",
                    "zhushu": "所謂無爲之業，非拱黙而巳。所謂塵垢之外，非伏於山林也。○芒然，莫剛反，李云：無係之貌。彷，善剛反。徨音皇。塵垢，如字，崔本作塜坸，云：塜音塳，坸、垢同。齊人以風塵爲摓堁。"
                },
                {
                    "paragraph": "彼又惡能憒憒然爲世俗之禮，以觀衆人之耳目哉？”",
                    "zhushu": "其所以觀示於衆人者，皆其塵垢耳，非方外之冥物也。○憒，上內反，說文、蒼頡篇並云。亂也。觀，古亂反，示也，注同。"
                },
                {
                    "paragraph": "子貢曰：“然則夫子何方之依？”",
                    "zhushu": "子貢不聞性與天道，故見其所依，而不見其所以依也。夫所以依者，不依也，世豈覺之哉？"
                },
                {
                    "paragraph": "曰：“丘，天之戮民也。",
                    "zhushu": "以方內爲桎梏，明所貴在方外也。夫遊外者依內，離人者合俗，故有天下者，無以天下爲也。是以遺物而後能入羣，坐㤀而後能應務，愈遺之，愈得之。苟居斯極，則雖欲釋之而理固自來，斯乃天人之所不赦者也。"
                },
                {
                    "paragraph": "雖然，吾與汝共之。”",
                    "zhushu": "雖爲世所桎梏，但爲與汝共之耳。明巳恒自在外也。"
                },
                {
                    "paragraph": "子貢曰：“敢問其方。”",
                    "zhushu": "問所以遊外而共內之意。"
                },
                {
                    "paragraph": "孔子曰：“魚相造乎水，人相造乎道。相造乎水者，穿池而養給；相造乎道者，無事而生定。",
                    "zhushu": "所造雖異，其於由無事以得事，自方外以共內，然後養給而生定，則莫不皆然也。倶不自知耳，故成無爲也。○造，七報反，詣也，下同。池本亦作地，崔同。"
                },
                {
                    "paragraph": "故曰：魚相忘乎江湖，人相忘乎道術。”",
                    "zhushu": "各自足而相忘者，天下莫不然也。至人常足，故常忘也。○忘音亡，下同。"
                },
                {
                    "paragraph": "子貢曰：“敢問畸人。”",
                    "zhushu": "問：向之所謂方外而不耦於俗者，又安在也？○畸人，居宜反，司馬云：不耦也。不耦於人，謂闕於禮教也。李其宜反，言奇異也。"
                },
                {
                    "paragraph": "曰：“畸人者，畸於人而侔於天。",
                    "zhushu": "夫與內冥者，遊於外也。獨能遊外以冥內，任萬物之自然，使天性各足而帝王道成，斯乃畸於人而侔於天也。○侔音謀，司馬云：等也，亦從也。"
                },
                {
                    "paragraph": "故曰：天之小人，人之君子；人之君子，天之小人也。”",
                    "zhushu": "以自然言之，則人無小大；以人理言之，則侔於天者可謂君子矣。"
                },
                {
                    "paragraph": "顔回問仲尼曰：“孟孫才，其母死，哭泣無涕，中心不慼，居䘮不哀。無是三者，以善䘮。蓋魯國固有無其實而得其名者乎？回一怪之。”",
                    "zhushu": "魯國觀其禮，而顔回察其心。○孟孫才，李云：三桓後，才其名也。崔云：才或作牛。"
                },
                {
                    "paragraph": "仲尼曰：“夫孟孫氏盡之矣，進於知矣，",
                    "zhushu": "盡死生之理，應內外之宜者，動而以天行，非知之匹也。應，應對之應。"
                },
                {
                    "paragraph": "唯簡之而不得，",
                    "zhushu": "簡擇死生而不得其異，若春秋冬夏四時行耳。"
                },
                {
                    "paragraph": "夫已有所簡矣。孟孫氏不知所以生，不知所以死；",
                    "zhushu": "巳簡而不得，故無不安。無不安，故不以生死槩意，而付之自化也。"
                },
                {
                    "paragraph": "不知就先，不知就後；",
                    "zhushu": "所遇而安。"
                },
                {
                    "paragraph": "若化爲物，",
                    "zhushu": "不違化也。"
                },
                {
                    "paragraph": "以待其所不知之化巳乎！",
                    "zhushu": "死生宛轉，與化爲一，猶乃忘其所知於當今，豈待所未知而豫憂者哉？"
                },
                {
                    "paragraph": "且方將化，惡知不化哉？方將不化，惡知已化哉？",
                    "zhushu": "巳化而生，焉知未生之時哉？未化而死，焉知巳死之後哉？故無所避就，而與化倶生也。○惡音烏，下同。焉，於䖍反，下皆同。"
                },
                {
                    "paragraph": "吾特與汝，其夢未始覺者邪！",
                    "zhushu": "夫死生猶覺夢耳，今夢自以爲覺，則無以明覺之非夢也。苟無以明覺之非夢，則亦無以明生之非死矣。死生覺夢，未知所在，當其所遇，無不自得，何爲在此而憂彼哉？○覺，古孝反，注下皆同。"
                },
                {
                    "paragraph": "且彼有駭形而無損心，",
                    "zhushu": "以變化爲形之駭動耳，故不以死生損累其心。○駭形如字，崔作咳，云。有嬰兒之形。"
                },
                {
                    "paragraph": "有旦宅而無情死。",
                    "zhushu": "似形骸之變。爲旦宅之日新耳。其情不以爲死。○旦宅並如字。王云。旦暮改易宅是神居也。李本作怛㤞。上丹末反。下陟嫁反。云。驚惋之貌。崔本作靼宅。靼。怛也。"
                },
                {
                    "paragraph": "孟孫氏特覺，人哭亦哭，是自其所以乃。",
                    "zhushu": "夫常覺者，無往而有逆也，故人哭亦哭，正自是其所宜也。○乃，崔本作惡。"
                },
                {
                    "paragraph": "且也相與‘吾之’耳矣，",
                    "zhushu": "夫死生變化，吾皆吾之，旣皆自吾，吾何失哉？未始失吾，吾何憂哉？無逆，故人哭亦哭；無憂，故哭而不哀。"
                },
                {
                    "paragraph": "庸詎知吾所謂‘吾之’乎？",
                    "zhushu": "靡所不吾也，故玄同外內，彌貫古今，與化日新，豈知吾之所在也。○詎，其庶反，下章同。"
                },
                {
                    "paragraph": "且汝夢爲鳥而厲乎天。夢爲魚而没於淵。",
                    "zhushu": "言無往而不自得也。"
                },
                {
                    "paragraph": "不識今之言者，其覺者乎，其夢者乎？",
                    "zhushu": "夢之時自以爲覺，則焉知今者之非夢邪？亦焉知其非覺邪？覺夢之化，無往而不可，則死生之變，無時而足惜也。"
                },
                {
                    "paragraph": "造適不及𥬇，獻𥬇不及排，",
                    "zhushu": "所造皆適，則忘適矣，故不及𥬇也。排者，推移之謂也。夫禮，哭必哀，獻𥬇必樂，哀樂存懷，則不能與適推移矣。今孟孫常適，故哭而不哀，與化倶往也。○造，七報反，注同。獻𥬇，向云：獻，善也。王云：章也。意有適章於𥬇，故曰獻𥬇。排，皮皆反。樂音洛，下同。"
                },
                {
                    "paragraph": "安排而去化，乃入於寥天一。”",
                    "zhushu": "安於推移而與化倶去，故乃入於寂寥，而與天爲一也。自此以上至于子祀，其致一也。所執之䘮異，故歌哭不同。○寥，本亦作廖，力彫反，李良救反。天一，崔本作造敵不及𥬇，獻𥬇不及𩐎，安排而造化不及𦕈，𦕈不及雄漂淰，雄漂㑫不及簟筮，簟筮乃入於漻天一。上，時掌反。"
                },
                {
                    "paragraph": "意而子見許由，許由曰：“堯何以資汝？”",
                    "zhushu": "資者。給濟之謂。○意而子。李云。賢士也。資。給也。"
                },
                {
                    "paragraph": "意而子曰：“堯謂我：汝必躬服仁義而明言是非。”許由曰：“而奚來爲軹？夫堯旣已黥汝以仁義，而劓汝以是非矣。汝將何以遊夫遥蕩恣睢轉徙之𡍼乎？”",
                    "zhushu": "言其將以形教自虧殘，而不能復遊夫自得之塲，無係之𡍼也。○軹，之是反，郭之忍反。崔云：軹，辭也。李云：是也。黥，其京反。劓，魚器反。李云：毀道德以爲仁義，不似黥乎？破玄同以爲是非，不似劓乎？遥蕩，王云：縱散也。恣，七咨反，又如字。睢，郭、李云：許維反，徐許鼻反。李、王皆云：恣睢自得貌。復，扶又反，下同。"
                },
                {
                    "paragraph": "意而子曰：“雖然，吾願遊於其藩。”",
                    "zhushu": "不敢復求渉中道也，且願遊其藩傍而已。○藩，甫煩反，李音煩，司馬向皆云崔也。崔云：域也。"
                },
                {
                    "paragraph": "許由曰：“不然。夫盲者無以與乎眉目顔色之好，瞽者無以與乎青黃黼黻之觀。”意而子曰：“夫無莊之失其美，據梁之失其力，黃帝之亡其知，皆在鑪捶之間耳。",
                    "zhushu": "言天下之物，未必皆自成也。自然之理，亦有須治鍜而爲噐者耳。故此之三人，亦皆聞道而後亡其所務也。此皆寄言以遣云爲之累。○盲，本又作𦕈，崔本作目，云：目或作刑。刑，黥劓也。與音豫，下同。好如字，又呼報反。黼音甫。黻音弗。觀，古亂反。無莊據梁，司馬云：皆人名。李云：無莊，無莊飾也。據梁，強梁也。鑪音盧。棰，本又作，　徐之睡反，又之蘂反，一音時蘂反。李云：錘鴟頭頗口句鐡以吹火也。崔云：盧謂之瓮。捶當作甀。盧甀之間，言小處也。甀音丈僞反。鍜，丁亂反。"
                },
                {
                    "paragraph": "庸詎知夫造物者之不息我黥而𥙷我劓，使我乗成以隨先生邪？”",
                    "zhushu": "夫率性直往者，自然也。往而傷性，性傷而能改者，亦自然也。庸詎我知之自然，當不息黥𥙷劓而乗可成之道以隨夫子邪？而欲弃而勿告，恐非造物之至。"
                },
                {
                    "paragraph": "許由曰：“噫，未可知也。我爲汝言其大略：吾師乎！吾師乎！𩐎萬物而不爲義，澤及萬世而不爲仁，",
                    "zhushu": "皆自爾耳，亦無愛爲於其間也，安所寄其仁義。○噫，徐音醫，李云：歎聲也。崔云：辭也。本亦作意，音同，又如字，謂呼意而名也。爲，于僞反，注同。𩐎，子兮反，司馬云：碎也。"
                },
                {
                    "paragraph": "長於上古而不爲老，",
                    "zhushu": "日新也。○長，丁丈反。"
                },
                {
                    "paragraph": "覆載天地、刻彫衆形而不爲巧。",
                    "zhushu": "自然，故非巧也。"
                },
                {
                    "paragraph": "此所遊已！”",
                    "zhushu": "遊於不爲而師於無師也。"
                },
                {
                    "paragraph": "顔回曰：“回益矣。”",
                    "zhushu": "以損之爲益也。"
                },
                {
                    "paragraph": "仲尼曰：“何謂也？”曰：“回忘仁義矣。”曰：“可矣，猶未也。”",
                    "zhushu": "仁者，兼愛之迹；義者，成物之功。愛之非仁，仁迹行焉；成之非義，義功見焉。存夫仁義，不足以知愛利之由無心，故忘之可也。但忘功迹，故猶未玄逹。○見，賢遍反，下文同。"
                },
                {
                    "paragraph": "它日復見，曰：“回益矣。”曰：“何謂也？”曰：“回忘禮樂矣”。曰：“可矣，猶未也。”",
                    "zhushu": "禮者，形體之用。樂者，樂生之具。忘其具，未若忘其所以具也。○它日，崔本作異旦，下亦然。復，扶又反，下同。樂，音洛，又音嶽。"
                },
                {
                    "paragraph": "它日復見，曰：“回益矣。”曰：“何謂也？”曰：“回坐忘矣。”仲尼蹵然曰：“何謂坐忘？”顔回曰：“墮枝體，黜聦明，離形去知，同於大通，此謂坐忘。”",
                    "zhushu": "夫坐忘者，奚所不忘哉？旣㤀其迹，又忘其所以迹者，內不覺其一身，外不識有天地，然後曠然與變化爲體，而無不通也。○蹵然，子六反，崔云：變色貌。墮，許規反，徐又待果反。去，起吕反。知音智。坐㤀，崔云：端坐而㤀。"
                },
                {
                    "paragraph": "仲尼曰：“同則無好也，",
                    "zhushu": "無物不同，則未嘗不適。朱嘗不適，何好何惡哉？○好，呼報反，注同。惡，烏路反。"
                },
                {
                    "paragraph": "化則無常也。",
                    "zhushu": "同於化者，唯化所適，故無常也。"
                },
                {
                    "paragraph": "而果其賢乎！丘也請從而後也。”子輿與子桑友，而霖雨十日，子輿曰：“子桑殆病矣！”裹飯而往食之。",
                    "zhushu": "此二人相爲於無相爲者也。今裹飯而相食者，乃任之天理而自爾，非相爲而後往也。○霖雨，本又作淋，音林。左傳云：雨三日以往爲霖。裹音果。食音嗣，注同。"
                },
                {
                    "paragraph": "至子桑之門，則若歌若哭，鼔琴曰：“父邪！母邪！天乎！人乎！”有不任其聲而趨舉其詩焉。子輿入，曰：“子之歌詩，何故若是？”",
                    "zhushu": "嫌其有情，所以趨出逺理。○有不任音壬其聲而趨，七佳反。舉其詩焉，崔云：不任其聲，憊也。趨舉其詩，無音曲也。"
                },
                {
                    "paragraph": "曰：“吾思夫使我至此極者而弗得也。父母豈欲吾貧哉？天無私覆，地無私載，天地豈私貧我哉？求其爲之者而不得也！然而至此極者，命也夫！”",
                    "zhushu": "言物皆自然，無爲之者也。"
                }
            ]
        },
        {
            "name": "莊子內篇應帝王第七",
            "paragraphs": [
                {
                    "paragraph": "莊子內篇應帝王第七",
                    "zhushu": "夫無心而任乎自化者，應爲帝王也。○音義曰：崔云：行不言之教，使天下自以爲牛馬，應爲帝王者也。",
                    "type": 1
                },
                {
                    "paragraph": "齧缺問於王倪，四問而四不知。齧缺因躍而大喜，行以告蒲衣子，蒲衣子曰：“而乃今知之乎？有虞氏不及泰氏。",
                    "zhushu": "夫有虞氏之與泰氏，皆世事之迹耳，非所以迹也。所以迹者，無迹也。世孰名之哉？未之甞名，何勝負之有邪？然無迹者，乗羣變，履萬世，世有夷險，故迹有不及也。○齧，五結反。缺，丘恱反。倪，五兮反。四問而四不知。向云：事在齊物論中。蒲衣子，尸子云：蒲衣八歲，舜讓以天下。崔云：即被衣王倪之師也。淮南子曰：齧缺問道於被衣泰氏。司馬云：上古帝王也。崔云：帝王也。李云：大庭氏。又云：無名之君也。"
                },
                {
                    "paragraph": "有虞氏其猶藏仁以要人，亦得人矣，而未始出於非人。",
                    "zhushu": "夫以所好爲是人，所惡爲非人者，唯以是非爲域者也。夫能出於非人之域者，必入於無非人之竟矣。故無得無失，無可無不可，豈直藏仁而要人也？○藏仁，才剛反，崔云：懷仁心以結人也。本亦作藏，作剛反，善也。簡文云：要，一遥反，註同。好，呼報反。惡，烏路反。之竟，音境。"
                },
                {
                    "paragraph": "泰氏其卧徐徐，其覺于于。一以己爲馬，一以己爲牛。",
                    "zhushu": "夫如是，又奚是人非人之有哉？斯可謂出於非人之域。○徐徐，如字，崔本作祛祛。覺，古孝反。于于，如字。司馬云：徐徐，安穩貌。于于，無所知貌。簡文云：徐徐于于，寐之狀也。"
                },
                {
                    "paragraph": "其知情信，",
                    "zhushu": "任其自知，故情信。"
                },
                {
                    "paragraph": "其德甚眞，",
                    "zhushu": "任其自得，故無僞。"
                },
                {
                    "paragraph": "而未始入於非人。”",
                    "zhushu": "不入乎是非之域，所以絶於有虞之世。"
                },
                {
                    "paragraph": "肩吾見狂接輿，狂接輿曰：“日中始何以語女？”肩吾曰：“告我：君人者，以己出經式義度，人孰敢不聽而化諸？”接輿曰：“是欺德也。",
                    "zhushu": "以巳制物，則物失其眞。○日，人實反。中，音仲，亦如字。始，李云：日中始，人姓名，賢者也。崔本無日字，云：中始，賢人也。語，魚據反。女音汝，後皆同。出經，絶句。司馬云：出，行也。經，常也。崔云：出典法也。式義度人絶句。式，法也。崔云：式，用也。用仁義以法度人也。欺，簡文云：欺，妄也。"
                },
                {
                    "paragraph": "其於治天下也，猶渉海鑿河而使蚉負山也。",
                    "zhushu": "夫寄當於萬物，則無事而自成。以一身制天下，則功莫就而任不勝也。○鑿，在洛反，下同，郭粗鶴反。河，李云：渉海必䧟波，鑿河無成也。蚉音文，本亦作蟁，同。勝音升。"
                },
                {
                    "paragraph": "夫聖人之治也，治外乎？",
                    "zhushu": "全其性分之內而已。"
                },
                {
                    "paragraph": "正而後行，",
                    "zhushu": "各正性命。"
                },
                {
                    "paragraph": "確乎能其事者而已矣。",
                    "zhushu": "不爲其所不能。○確，苦學反，李云：堅貌。崔本作橐，音託。"
                },
                {
                    "paragraph": "且鳥高飛以避矰弋之害，鼷䑕深穴乎神丘之下以避重鑿之患。",
                    "zhushu": "禽獸猶各有以自存，故常王任之而不爲，則自成也。○矰，則能反，李云：罔也。害，崔本作菑，鼷音兮。"
                },
                {
                    "paragraph": "而曾二蟲之無知！”",
                    "zhushu": "言汝曾不如此二蟲之各存而不待教乎。"
                },
                {
                    "paragraph": "天根遊於殷陽，至蓼水之上，適遭無名人而問焉，曰：“請問爲天下。”無名人曰：“去。汝鄙人也，何問之不預也！",
                    "zhushu": "問：爲天下，則非起於大𥘉，止於玄冥也。○天根，崔云：人姓名也。遊於殷陽，李云：殷，山名。陽山之陽。崔云：殷陽，地名。司馬云：殷，衆也。言向南遊也。或作殷湯。蓼，音了。李云：水名也。不豫，司馬云：嫌不漸豫，太倉卒也。簡文云：豫，恱也。大，音泰。"
                },
                {
                    "paragraph": "予方將與造物者爲人，",
                    "zhushu": "任人之自爲。"
                },
                {
                    "paragraph": "厭則又乗夫莽𦕈之鳥，以出六極之外，而遊無何有之鄕，以處壙埌之野。",
                    "zhushu": "莽𦕈，羣碎之謂耳。乗羣碎馳萬物，故能出處常通，而無狹滯之地。○夫，音符。莽，莫蕩反，崔本作猛。𦕈，妙小反。莽𦕈，輕虚之狀也。崔云：猛𦕈之鳥首也，取其行而無迹。壙，徐苦廣反。埌，徐力黨反，李音浪。壙埌無滯爲名也。崔云：猶曠蕩也。挾，戸夾反。"
                },
                {
                    "paragraph": "汝又何帠以治天下感予之心爲？”",
                    "zhushu": "言皆放之自得之場，則不治而自治也。○帠，徐音藝，又魚例反，司馬云：法也。一本作寱，牛世反，崔本作爲。治，直吏反，下文同。"
                },
                {
                    "paragraph": "又復問，無名人曰：“汝遊心於淡，",
                    "zhushu": "任其性而無所飾焉，則淡矣。○復，扶又反。淡，徒暫反，徐大敢反。"
                },
                {
                    "paragraph": "合氣於漠，",
                    "zhushu": "漠然静於性而止。○漠音莫。"
                },
                {
                    "paragraph": "順物自然而無容私焉，而天下治矣。”",
                    "zhushu": "任性自生，公也；心欲益之，私也。容私果不足以生生，而順公乃全也。"
                },
                {
                    "paragraph": "陽子居見老聃曰：“有人於此，嚮疾疆梁，物徹䟽明，學道不勌。如是者，可比明王乎？”老聃曰：“是於聖人也，胥易技係，勞形怵心者也。",
                    "zhushu": "言此功夫，容身不得，不足以此聖王。楊子居，李云：居，名也。子，男子通稱。嚮，許亮反。李云：許兩反。疾強梁，崔云：所在疾強梁之人也。李云：敏疾如嚮也。簡文云：如嚮應聲之疾，故是強梁之貌。物徹䟽明：司馬云：物，事也。徹，通也。事能通而開明也。崔云：無物不逹，無物不明。勌，其眷反。胥，如字。司馬云：䟽也。簡文云：相也。易，音亦。崔以豉反，相輕易也。簡文同。技，徐其綺反，簡文云：藝也。係如字，崔本作繫，或云作繫。簡文云：音繫。怵，勑律反。"
                },
                {
                    "paragraph": "且也虎豹之文來田，猨狙之便執𣀗之狗來藉。如是者，可比明王乎？”",
                    "zhushu": "此皆以其文章技能係累其身，非渉虚以御乎無方也。來田，李云：虎豹以皮有文章。見獵也。田，獵也。猨，音𡊮。狙，七餘反。便，毗肩反，舊扶靣反。𣀗，音來，李音狸，崔云：旄，牛也。藉，司馬云：藉，繩也。由捷見結縳也。崔云：藉，繫也。"
                },
                {
                    "paragraph": "陽子居蹵然曰：“敢問明王之治。”老聃曰：“明王之治，功蓋天下而似不自已，",
                    "zhushu": "天下若無明王，則莫能自得。今之自得，實明王之功也。然功在無爲，而還任天下，天下皆得自任，故似非明王之功。○蹵然，子六反，改容之貌。冶，直吏反，下同。"
                },
                {
                    "paragraph": "化貸萬物而民弗恃。",
                    "zhushu": "夫明王皆就足物性，故人人皆云我自爾，而莫知恃頼於明王。○頼，吐代反。"
                },
                {
                    "paragraph": "有莫舉名，使物自喜。",
                    "zhushu": "雖有蓋天下之功，而不舉以爲已名，故物皆自以爲得而喜。"
                },
                {
                    "paragraph": "立乎不測，",
                    "zhushu": "居變化之𡍼，日新而無方。"
                },
                {
                    "paragraph": "而遊於無有者也。”",
                    "zhushu": "與萬物爲體，則所遊者虚也。不能𠖇物，則迕物不睱，何睱遊虚哉？"
                },
                {
                    "paragraph": "鄭有神巫曰季咸，知人之死生、存亡、禍福、壽夭，期以歲月旬日若神。鄭人見之，皆弃而走。",
                    "zhushu": "不憙自聞死日也。○神巫曰季咸，李云：女曰巫，男曰覡。季咸名不憙，許忌反。"
                },
                {
                    "paragraph": "列子見之而心醉，歸，以告壺子，曰：“始吾以夫子之道爲至矣，則又有至焉者矣。”",
                    "zhushu": "謂季咸之至，又過於夫子。○心醉，向云：迷感於其道也。壺子，司馬云：名林，鄭人，列子師。"
                },
                {
                    "paragraph": "壺子曰：“吾與汝旣其文，未旣其實。而固得道與？衆雌而無雄，而又奚𡖉焉！",
                    "zhushu": "言列子之未懷道也。○旣其文。李云：旣，盡也。與音餘。衆雌而無雄，而又奚夘焉？司馬云：言汝受訓未熟，故未成。若衆雌無雄，則無𡖉也。"
                },
                {
                    "paragraph": "而以道與世亢，必信，夫故使人得而相汝。",
                    "zhushu": "未懷道則有心，有心而亢其一方，以必信於世，故可得而相之。○亢，苦浪反。必信，崔力純反。相，息亮反，注下同。"
                },
                {
                    "paragraph": "嘗試與來，以予示之。”明日，列子與之見壺子。出而謂列子曰：“嘻！子之先生死矣！弗活矣！不以旬數矣！吾見怪焉，見濕灰焉。”列子入，泣涕沾襟以告壺子。壼子曰：“鄕吾示之以地文，萌乎不震不正，",
                    "zhushu": "萌然不動，亦不自正，與枯木同其不華，濕灰均於寂魄，此乃至人無感之時也。夫至人，其動也天，其静也地，其行也水流，其止也淵黙。淵黙之與水流，天行之與地止，其於不爲而自爾一也。今季咸見其尸居而坐忘，即謂之將死；覩其神動而天隨，因謂之有生。誠應不以心，而理自玄符，與變化升降而以世爲量，然後足爲物主，而順時無極，故非相者所測耳。此應帝王之大意也。○示之，本亦作視，崔云：示視之也。嘻，徐音熈，郭許意反。數，所主反。鄕，許亮反，本作曏，亦作向，同。崔本作康，云：向也。地文與士同也。崔云：文猶理也。不震不正並如字。崔本作不誫不止，云：如動不動也。應，應對之應，後同。"
                },
                {
                    "paragraph": "是殆見吾杜德機也。",
                    "zhushu": "德機不發曰：杜吾杜德機。崔云：塞吾德之機。"
                },
                {
                    "paragraph": "嘗又與來。”明日，又與之見壺子。出而謂列子曰：“幸矣，子之先生遇我也。有瘳矣，全然有生矣！吾見其杜權矣！”",
                    "zhushu": "權，機也。今乃自覺昨日之所見，見其杜權，故謂之將死。○瘳，丑留反。"
                },
                {
                    "paragraph": "列子入，以吿壺子。壺子曰：“鄕吾示之以天壤，",
                    "zhushu": "天壤之中，覆載之功見矣。比之地文，不猶𡖉乎？此應感之容也。見，賢遍反。"
                },
                {
                    "paragraph": "名實不入，",
                    "zhushu": "任自然而覆載，則天機玄應，而名利之飾皆爲弃物。"
                },
                {
                    "paragraph": "而機發於踵。",
                    "zhushu": "常在極上起。"
                },
                {
                    "paragraph": "是殆見吾善者機也。",
                    "zhushu": "機發而善於彼，彼乃見之。"
                },
                {
                    "paragraph": "甞又與來。”明日，又與之見壺子。出而謂列子曰：“子之先生不齊，吾無得而相焉。試齊，且復相之。”列子入，以告壺子。壺子曰：“吾鄕示之以太沖莫勝，",
                    "zhushu": "居太沖之極，浩然泊心，而玄同萬方，故勝負莫得措其間也。○齊，側皆反，本又作齊，下同。復，扶又反。泊，白博反，又音魄。晉，七赦反，字又作措，同。"
                },
                {
                    "paragraph": "是殆見吾衡氣機也。",
                    "zhushu": "無往不平，混然一之。以管闚天者，莫見其涯，故似不齊。○闚，去規反。"
                },
                {
                    "paragraph": "鯢桓之審爲淵，止水之審爲淵，流水之審爲淵。淵有九名，此處三焉。",
                    "zhushu": "淵者，静黙之謂耳。夫水常無心，委順外物，故雖流之與止鯢，桓之與龍躍，常淵然自若，未始失其静黙也。夫至人用之則行，捨之則止，行止雖異，而玄黙一焉，故略舉三異以明之。雖波流九變，治亂紛如，居其極者，常淡然自得，泊乎忘爲也。鯢，五兮反。桓，司馬云：鯢、桓，二魚名也。簡文云：鯢，鯨魚也。桓，盤桓也。崔本作鯢拒，云：魚所處之方穴也。又云：拒或作桓。審郭如字。簡文云：處也。司馬云：審當爲蟠。蟠，聚也。崔本作畨，云：回流所鍾之域也。淵有九名。淮南子云：有九琁之淵。許愼注云：至深也。治，直吏反。"
                },
                {
                    "paragraph": "嘗又與來。”明日，又與之見壺子。立未定，自失而走。壺子曰：“追之！”列子追之不及。反，以報壺子曰：“已滅矣，已失矣，吾弗及已。”壺子曰：“鄕吾示之以未始出吾宗。",
                    "zhushu": "雖變化無常，深根寧極也。○失而走，如字，徐音逸。㓕，崔云：㓕，不見也。"
                },
                {
                    "paragraph": "吾與之虚而委蛇，",
                    "zhushu": "無心而隨物化。○委，於危反。蛇，以支反。委蛇，至順之貌。"
                },
                {
                    "paragraph": "不知其誰何，",
                    "zhushu": "汎然無所係也。"
                },
                {
                    "paragraph": "因以爲弟靡。因以爲波流，故逃也。”",
                    "zhushu": "變化頽靡，世事波流，無往而不因也。夫至人一耳，然應世變而時動，故相者無所措其目，自失而走，此明應帝王者無方也。○爲弟，徐音頽，文回反。靡弟靡，不窮之貌。崔云：猶遜伏也。波流如字，崔本作波隨，云：常隨從之。"
                },
                {
                    "paragraph": "然後列子自以爲未始學而歸。三年不出，爲其妻爨，食豕如食人，",
                    "zhushu": "忘貴賤也。○爲，于僞反。爨，七判反。食音嗣，下同。"
                },
                {
                    "paragraph": "於事無與親。",
                    "zhushu": "唯所遇耳。"
                },
                {
                    "paragraph": "雕𤥨復朴，",
                    "zhushu": "去華取實。○𤥨，竹角反。復，符六反。"
                },
                {
                    "paragraph": "塊然獨以其形立。",
                    "zhushu": "外飾去也。○塊，徐苦怪反，又苦對反。"
                },
                {
                    "paragraph": "紛而封哉，",
                    "zhushu": "雖動而眞不散也。○紛，芳云反，崔云：亂貌。封，崔本作戎，云：封戎，散亂也。"
                },
                {
                    "paragraph": "一以是終。",
                    "zhushu": "使物各自終。"
                },
                {
                    "paragraph": "無爲名尸，",
                    "zhushu": "因物則物各自當其名也。"
                },
                {
                    "paragraph": "無爲謀府，",
                    "zhushu": "使物各自謀也。"
                },
                {
                    "paragraph": "無爲事任，",
                    "zhushu": "付物，使各自任。"
                },
                {
                    "paragraph": "無爲知主。",
                    "zhushu": "無心則物各自主其知也。○知音智，註同。"
                },
                {
                    "paragraph": "體盡無窮，",
                    "zhushu": "因天下之自爲，故馳萬物而無窮。"
                },
                {
                    "paragraph": "而遊無朕。",
                    "zhushu": "任物故無迹。○朕，直忍反，崔云：兆也。"
                },
                {
                    "paragraph": "盡其所受乎天，",
                    "zhushu": "足則止也。"
                },
                {
                    "paragraph": "而無見得，",
                    "zhushu": "見得則不知止。"
                },
                {
                    "paragraph": "亦虚而已！",
                    "zhushu": "不虚則不能任羣實。"
                },
                {
                    "paragraph": "至人之用心若鏡，",
                    "zhushu": "鑒物而無情。"
                },
                {
                    "paragraph": "不將不逆，應而不藏，",
                    "zhushu": "來即應，去即止。○藏，如字，本又作臧。"
                },
                {
                    "paragraph": "故能勝物而不傷。",
                    "zhushu": "物來即鑒，鑒不以心，故雖天下之廣，而無勞神之累。"
                },
                {
                    "paragraph": "南海之帝爲儵，北海之帝爲忽，中央之帝爲渾沌。儵與忽時相與遇於渾沌之地，渾沌待之甚善。儵與忽謀報渾沌之德，曰：“人皆有七竅以視聽食息。此獨無有，嘗試鑿之。”日鑿一竅，七日而渾沌死。",
                    "zhushu": "爲者敗之。○儵，音叔，李云：喻有象也。忽，李云：喻無形也。渾，胡本反。沌，徒本反。崔云：渾沌，無孔竅也。李云：清濁未分也。此喻自然。簡文云：儵忽取神速爲名，渾沌以合和爲貌，神速譬有爲，合和譬無爲。竅，苦呌反。說文云孔也。七日而渾沌死，崔云：言不順自然強開耳目也。"
                }
            ]
        },
        {
            "name": "莊子外篇駢拇第八",
            "paragraphs": [
                {
                    "paragraph": "莊子外篇駢拇第八",
                    "zhushu": "○音義曰：舉事以名篇。",
                    "type": 1
                },
                {
                    "paragraph": "駢拇枝指，出乎性哉！而侈於德。附贅縣疣，出乎形哉！而侈於性。",
                    "zhushu": "夫長者不爲有餘，短者不爲不足，此則駢贅皆出於形性，非假物也。然駢與不駢，其於各足，而此獨駢枝，則於衆以爲多，故曰侈耳。而惑者或云非性，因欲割而棄之，是道有所不存，德有所不載，而人有棄財，物有棄用也，豈是至治之意哉？夫物有小大，能有少多，所大即駢，所多即贅。駢贅之分，物皆有之，若莫之任，是都棄萬物之性也。○駢，歲田反。廣雅云：並也。李云：併也。拇音母，足大指也。司馬云：駢拇，謂足拇指連第二指也。崔云：諸指連大指也。枝指如字。三蒼云：枝指，手有六指也。崔云：音岐，謂指有𡵨也。侈，昌是反，徐處䜴反。郭云：多貌。司馬云：溢也。崔云：過也。德，崔云：德，猶容也。贅，章銳反，廣雅云：疣也。釋名云：橫生一肉属著體也。一云：瘤結也。縣音玄。疣音尢。而侈於性，司馬云：性，人之本體也。駢拇、枝指、附贅、縣疣，此四者各出於形性，而非形性之正，於衆人爲侈耳。於形爲侈，於性爲多，故在手爲莫用之肉，於足爲無施之指也。王云：性者，受生之質；德者，全生之本。駢指受生而有，不可多於德；贅疣形後而生，不可多於性。此四者以况才智德行。夫，音符。發句之端於此。治，直吏反。分，扶問反。後可以意求有之。之或作定。"
                },
                {
                    "paragraph": "多方乎仁義而用之者，列於五藏哉！而非道德之正也。",
                    "zhushu": "夫與物冥者，無多也。故多方於仁義者，雖列於五藏，然自一家之正耳，未能與物無方而各正性命，故曰非道德之正。夫方之少多，天下未之有限，然少多之差，各有定分，豪芒之降，即不可以相跂，故各守其方，則少多無不自得。而或者聞多之不足以正少，因欲棄多而任少，是舉天下而棄之，不亦妄乎？○五藏，才浪反，後皆同。黃帝素問云：肝心脾肺腎爲五藏。"
                },
                {
                    "paragraph": "是故駢於足者，連無用之肉也；枝於手者，樹無用之指也。",
                    "zhushu": "直自性命不得不然，非以有用故然也。"
                },
                {
                    "paragraph": "多方駢枝於五藏之情者，淫僻於仁義之行，",
                    "zhushu": "五藏之情，直自多方耳，而少者橫復尚之，以至滛僻，而失至當於體中也。○僻，本又作辟，匹亦反，徐敷赤反，註及篇未同。於仁義之行，下孟反。崔云：駢枝贅疣，雖非性之正，亦出於形，不可去也。五藏之情，雖非道德之正，亦列於性，不可治也。今設仁義之教，以治五藏之情，猶削駢枝贅疣也。旣傷自然之理，更益其疾也。復，扶又反，徐篇末注皆同。當，丁浪反，後皆放此。"
                },
                {
                    "paragraph": "而多方於聦明之用也。",
                    "zhushu": "聦明之用，各有本分，故多方不爲有餘，少方不爲不足。然情欲之所蕩，未嘗不賤少而貴多也。見夫可貴而矯以尚之，則自多於本用，而困其自然之性。若乃忘其所貴，而保其素分，則與性無多，而異方倶全矣。"
                },
                {
                    "paragraph": "是故駢於明者，亂五色，淫文章，青黃黼黻之煌煌非乎？而離朱是已。多於聦者，亂五聲，淫六律，金石絲竹黃鐘大吕之聲非乎？而師曠是已。",
                    "zhushu": "夫有耳目者，未甞以慕聾盲自困也。所困常在於希離慕曠，則離曠雖性聦明，乃是亂耳目之主也。○黼黻音甫，下音弗。周禮云：白與黒謂之黼，黒與青謂之黻。煌煌音皇，廣雅云：光光也。向，崔本作䪄，向云：馬氏音煌。毛詩傳云：皇皇猶煌煌也。煌又音晃。非乎，向云：非乎，言是也。離朱，司馬云：黃帝時人，百歩見秋豪之末。一云見千里針鋒。孟子作離婁，是巳。向云：猶是也。五聲，本亦作五音。師曠司馬云：𣈆，賢大夫也。善音律，能致鬼神。史記云：兾州南和人，生而無目。"
                },
                {
                    "paragraph": "枝於仁者，擢德塞性以收名聲，使天下簧鼔以奉不及之法非乎？而曾、史是已。",
                    "zhushu": "夫曾史性長於仁耳，而性不長者，橫復慕之，慕之而仁，仁巳僞矣。天下未嘗慕桀跖，而必慕曾史，則曾史之簧鼔天下，使失其眞性，甚於桀跖也。○擢音濯，司馬云：㧞也。○簧音黃。鼔謂笙簧也。鼔，動也。曾史，曾參、史鰌也。曾參行仁，史鰌行義。跖，之石反。"
                },
                {
                    "paragraph": "駢於辯者，纍瓦結繩竄句，遊心於堅白同異之間，而敝跬譽無用之言非乎？而楊、墨是已。",
                    "zhushu": "夫騁其奇辯，致其危辭者，未豐容思於檮杌之口，而必競辨於楊、墨之間，則楊、墨乃亂羣言之主也。○纍，劣彼反。瓦，危委反，向同，崔如字，一云：瓦當作丸。結繩，李云：言小辯危辭，若結繩之纍瓦也。崔云：聚無用之語，如瓦之纍，繩之結也。竄，七亂反，爾雅云：微也。一云：藏也。句，紀具反。司馬云：竄句，謂邪說微隱，穿鑿文句也。一音鉤。敝，本又作蹩，徐音婢，郭父結反，李歩計反。司馬云：罷也。跬，徐丘婢反，郭音屑。向，崔本作䞨向，丘氏反，云：近也。司馬同，李却垂反，一音敝跬，分外用力之貌。譽音于。楊墨，崔、李云：楊朱、墨翟也。思，息嗣反。檮，徒刀反。杌，音兀。"
                },
                {
                    "paragraph": "故此皆多駢旁枝之道，非天下之至正也。",
                    "zhushu": "此數字皆師其天性，直自多駢旁枝，各自是一家之正耳。然以一正萬，則萬不正矣。故至正者，不以巳正天下，使天下各得其正而巳。○數，色主反，下文此數音同。"
                },
                {
                    "paragraph": "彼正正者，不失其性命之情。",
                    "zhushu": "物名任性，乃正正也。自此已下觀之，至正可見矣。"
                },
                {
                    "paragraph": "故合者不爲駢，",
                    "zhushu": "以枝正合，乃謂合爲駢。"
                },
                {
                    "paragraph": "而枝者不爲跂；",
                    "zhushu": "以合正枝，乃謂枝爲跂。○跂，其知反，崔本作枝，音同，或渠支反。"
                },
                {
                    "paragraph": "長者不爲有餘，",
                    "zhushu": "以短正長，乃謂長有餘。"
                },
                {
                    "paragraph": "短者不爲不足。",
                    "zhushu": "以長正短，乃謂短不足。"
                },
                {
                    "paragraph": "是故鳬脛雖短，續之則憂；鶴脛雖長，斷之則悲。",
                    "zhushu": "各自有正，不可以此正彼而損益之。○鳬音符。脛，形定反，釋名云：莖也。直而長，如物莖也。本又作踁。鶴，戸各反。斷，丁管反，下及註同。"
                },
                {
                    "paragraph": "故性長非所斷，性短非所續，無所去憂也。",
                    "zhushu": "知其性分，非所斷續而任之，則無所去憂，而憂自去也。○去，起吕反，注云憂去皆同。"
                },
                {
                    "paragraph": "意仁義其非人情乎？",
                    "zhushu": "夫仁義之是人之情性，但當任之耳。○意如字，下同，亦作醫。"
                },
                {
                    "paragraph": "彼仁人何其多憂也。",
                    "zhushu": "恐仁義非人情而憂之者，眞可謂多憂也。"
                },
                {
                    "paragraph": "且夫駢於拇者，决之則泣；枝於手者，齕之則啼。二者或有餘於數，或不足於數，其於憂一也。",
                    "zhushu": "謂之不足，故泣而决之；以爲有餘，故啼而齕之。夫如此，舉羣品萬殊，無釋憂之地矣。唯各安其天性，不决駢而齕枝，則曲成而無傷，又何憂哉？○齕，李音紇，齒斷也，徐胡切反，郭胡突反。啼音提。○，崔本作諦。"
                },
                {
                    "paragraph": "今世之仁人，蒿目而憂世之患；",
                    "zhushu": "兼愛之迹可尚，則天下之目亂矣。以可尚之迹，蒿令有患，而遂憂之，此爲䧟人於難而後拯之也。然今世正謂此爲仁也。○蒿目，好羔反，司馬云：亂也。李云：蒿目，决性之貌。○令，力呈反，下同。難，乃旦反。拯，拯救之拯。"
                },
                {
                    "paragraph": "不仁之人，决性命之情而饕貴富。",
                    "zhushu": "夫貴富所以可饕，由有蒿之者也。若乃無可尚之迹，則人安其分，將量力受任，豈有决巳效彼以饕竊非望哉？○饕，吐刀反，杜預注左傳云：貪財曰饕。"
                },
                {
                    "paragraph": "故意仁義其非人情乎！自三代以下者，天下何其囂囂也。",
                    "zhushu": "夫仁義自是人情也，而三代以下，橫共囂囂，棄情逐迹，如將不及，不亦多憂乎！○囂囂，許橋反，又五羔反，字林云：聲也。崔云：憂世之貌。"
                },
                {
                    "paragraph": "且夫待鉤繩規矩而正者，是削其性也；待繩約膠𣾰而固者，是侵其德也；屈折禮樂，呴俞仁義，以慰天下之心者，此失其常然也。天下有常然。常然者，曲者不以鉤，直者不以繩，圓者不以規，方者不以矩，附離不以膠𣾰，約束不以纆索。故天下誘然皆生而不知其所以生，同焉皆得而不知其所以得。",
                    "zhushu": "夫物有常然，任而不𦔳，則泯然自得而不自覺也。○屈，崔本作詘折，之𤍠反，謂屈折支體爲禮樂也。呴，况於反，李况付反，本又作傴，於禹反。俞音臾，李音喻，本又作呴，音詡，謂呴喻顔色爲仁義之貌。纆音墨，廣雅云：索也。索，悉各反，下同。"
                },
                {
                    "paragraph": "故古今不二，不可虧也。",
                    "zhushu": "同物，故與物無二而常全。"
                },
                {
                    "paragraph": "則仁義又奚連連如膠漆纆索而遊乎道德之間爲哉。",
                    "zhushu": "任道而得，則抱朴獨往，連連假物，無爲其間也。○連連，司馬云：謂連續仁義，遊道德間也。"
                },
                {
                    "paragraph": "使天下惑也。",
                    "zhushu": "仁義連連，秪足以惑物，使䘮其眞。○秪音支。䘮，息浪反，下巳䘮同。"
                },
                {
                    "paragraph": "夫小惑易方，大惑易性。",
                    "zhushu": "夫東西易方，於體未虧；矜仁尚義，失其常然，以之死地，乃大惑也。"
                },
                {
                    "paragraph": "何以知其然邪？自虞氏招仁義以撓天下也，天下莫不奔命於仁義，",
                    "zhushu": "夫與物無傷者，非爲仁也，而仁迹行焉；令萬理皆當者，非爲義也，而義功見焉；故當而無傷者，非仁義之招也。然而天下奔馳，弃我殉彼，以失其常然。故亂心不由於醜，而𢘆在美色；撓世不出於惡，而𢘆由仁義。則仁義者，撓天下之具也。○撓，而小反，郭呼堯反，又許羔反，廣雅云：亂也，又奴𤓰反。見，賢遍反。"
                },
                {
                    "paragraph": "是非以仁義易其性與？",
                    "zhushu": "雖虞氏無易之情，而天下之性固以異矣。○與，音餘。此可以意消息，後皆倣此。"
                },
                {
                    "paragraph": "故嘗試論之，自三代以下者，天下莫不以物易其性矣。",
                    "zhushu": "自三代以上，實有無爲之迹。無爲之迹，亦有爲者之所上也，尚之則失其自然之素，故雖聖人有不得巳，或以槃夷之事，易垂拱之性，而况悠悠者哉，○三代，夏、殷、周也。上，時掌反。槃夷並如字，謂創傷也。依字應作瘢痍。"
                },
                {
                    "paragraph": "小人則以身殉利，士則以身殉名，大夫則以身殉家，聖人則以身殉天下。",
                    "zhushu": "夫鶉居而鷇食，鳥行而無章者，何惜而不殉哉？故與世常冥，唯變所適，其迹則殉世之迹也。所遇者或時有槃夷秃脛之變，其迹則傷性之迹也。然而雖揮斥入極，而神氣無變，手足槃夷，而居形者不擾，則奚殉哉？無狥也，故乃不殉其所殉，而迹與世同殉也。○殉，辭俊反，徐辭倫反，司馬云：營也。崔云：殺身從之曰殉。鶉音純，又音敦。鷇，口豆反。秃，吐木反。揮音輝。斥音赤。"
                },
                {
                    "paragraph": "故此數子者，事業不同，名聲異號，其於傷性以身爲殉一也。臧與榖二人相與牧羊而倶亡其羊。問臧奚事，則挾筴讀書；問榖奚事，則博塞以遊。二人者事業不同，其於亡羊均也。伯夷死名於首陽之下，盗跖死利於東陵之上，二人者所死不同，其於殘生傷性均也，奚必伯夷之是而盗跖之非乎？",
                    "zhushu": "天下之所惜者，生也。今殉之太甚，俱殘其生，則所殉是非不足復論。○臧，作郞反，崔云：好書曰臧。方言云：齊之北鄙，燕之北郟。凡民男而婿婢謂之臧，女而婦奴謂之獲。張揖云：婿婢之子謂之臧，婦奴之子謂之獲。榖如字，爾雅云：善也。崔本作榖，云：孺子曰谷牧，牧養之牧。挾音協。筴，字又作策，𥘉革反。李云：竹簡也。古以冩書，長二尺四寸。博塞，悉代反，塞，博之𩔖也。漢書云：吾丘壽王以善格五待詔，謂博塞也。首陽，山名，在河東蒲坂縣。死，謂餓而死。東陵，李云：謂泰山也。一云，陵名，今名東平陵，屬濟南郡。"
                },
                {
                    "paragraph": "天下盡殉也。彼其所殉仁義也，則俗謂之君子；其所殉貨財也，則俗謂之小人。其殉一也，則有君子焉，有小人焉；若其殘生損性，則盗跖亦伯夷已，又惡取君子小人於其間哉。",
                    "zhushu": "天下皆以不殘爲善，今均於殘生，則雖所殉不同，不足復計也。夫生奚爲殘，性奚爲易哉？皆由乎尚無爲之迹也。若知迹之由乎無爲而成，則絶尚去甚，而反冥我極矣。堯、桀將均於自得，君子小人奚辨哉？○惡音烏。君子小人於其間，崔本無小人於三字。"
                },
                {
                    "paragraph": "且夫屬其性乎仁義者，雖通如曾、史，非吾所謂臧也；",
                    "zhushu": "以此係彼爲屬，屬性於仁，殉仁者耳，故不善也。○屬，郭時欲反，謂係屬也。徐音燭，謂屬著也。下皆同。"
                },
                {
                    "paragraph": "屬其性於五味，雖通如俞兒，非吾所謂臧也；",
                    "zhushu": "率性通味乃善。○雖通如楊、墨，一本無此句。俞兒，音榆，李武榆反。司馬云：古之善識味人也。崔云：尸子曰：膳俞兒，和之以薑、桂，爲人主上食。淮南云：俞兒狄牙嘗淄、澠之水而別之。一云：俞兒，黃帝時人。狄牙則易牙，齊桓公時識味人也。一云：俞兒亦齊人。淮南子，一本作申兒，疑申當作臾。"
                },
                {
                    "paragraph": "屬其性乎五聲，雖通如師曠，非吾所謂聦也；屬其性乎五色，雖通如離朱，非吾所謂明也。",
                    "zhushu": "不付之於我而屬之於彼，則雖通之如彼而我已䘮矣。故各任其耳目之用，而不係於離曠，乃聦明也。"
                },
                {
                    "paragraph": "吾所謂臧，非仁義之謂也，臧於其德而已矣；",
                    "zhushu": "善於自得，忘仁而仁。"
                },
                {
                    "paragraph": "吾所謂臧者，非所謂仁義之謂也，任其性命之情而已矣；",
                    "zhushu": "謂仁義爲善，則損身以殉之，此於性命還自不仁也。身且不仁，其如人何。故任其性命，乃能及人，及人而不累於已，彼我同於自得，斯可謂善也。○累，劣僞反，後皆放此。"
                },
                {
                    "paragraph": "吾所謂聦者，非謂其聞彼也，自聞而已矣；吾所謂明者，非謂其見彼也，自見而已矣。",
                    "zhushu": "夫絶離棄曠，自任聞見，則萬方之聦明，莫不皆全也。"
                },
                {
                    "paragraph": "夫不自見而見彼，不自得而得彼者，是得人之得而不自得其得者也，適人之適而不自適其適者也。",
                    "zhushu": "此舎已效人者也。雖效之若人，而巳已亡矣。○舍音捨。"
                },
                {
                    "paragraph": "夫適人之適而不自適其適，雖盗跖與伯夷，是同爲淫僻也。",
                    "zhushu": "苟以失性爲淫僻，則雖所失之𡍼異，其於失之一也。"
                },
                {
                    "paragraph": "余愧乎道德，是以上不敢爲仁義之操，而下不敢爲淫僻之行也。",
                    "zhushu": "愧道德之不爲，謝冥復之無迹，故絶操行，忘名利，從容吹累，遺我忘彼，若斯而巳矣。○槐，崔本作䁛，云：聭愧同。行，下孟反，注同。復音服。從，七容反。吹如字，又昌僞反，字亦作。"
                }
            ]
        },
        {
            "name": "莊子外篇馬蹄第九",
            "paragraphs": [
                {
                    "paragraph": "莊子外篇馬蹄第九",
                    "zhushu": "音義曰：舉事以名篇。",
                    "type": 1
                },
                {
                    "paragraph": "馬，蹄可以踐霜雪，毛可以禦風寒，齕草飮水，翹足而陸，此馬之眞性也。",
                    "zhushu": "駑，𩦸名。適於身而足○馬。釋名云：武也。王弼註易云：在下而行者也。蹄音提。司馬云：馬足甲也。禦，魚吕反。廣雅云：敵也。崔本作辟。齕，根發反，又胡切反。翹，祁饒反。足，崔本作尾。陸：司馬云：陸，跳也。字書作𩣱。𩣱，馬健也。駑音奴，惡馬也。𩦸音兾，千里善馬也。"
                },
                {
                    "paragraph": "雖有義臺路寢，無所用之。",
                    "zhushu": "馬之眞性，非辭鞌而惡乗，但無羡於榮華。○義，許冝反，又如字，徐音儀，崔本同，一本作義臺。崔云：羲臺猶靈臺也。路寢，路正也，大也。崔云：路寢，正室。惡，烏路反。"
                },
                {
                    "paragraph": "及至伯樂，曰：“我善治馬。”燒之，剔之，刻之，雒之，連之以羈馽，編之以皁棧，馬之死者十二三矣；",
                    "zhushu": "有意治之，則不治矣。治之爲善，斯不善也。○伯樂，音洛，下同。伯樂，姓孫，名陽，善馭馬。石氏星經云：伯樂，天星名，主典天馬。孫陽善馭，故以爲名。剔，敕整反，字林云：剃也。徐詩赤反。向，崔本作鬄，向音郝。雒音洛。司馬云：燒謂燒鐡以爍之。剔謂翦其毛，刻謂削其甲，雒謂羈雒其頭也。羈，居宜反，廣雅云：勒也。馽，丁邑反，徐丁力反，絆也。李音述，本亦作馽，非也。馽，之樹反。司馬、向、崔本並作䋶。向云：馬氏音竦。崔云：絆前兩足也。編，必然反。皁，才老反，櫪也。一云：槽也。崔云：馬閑也。棧，士板反，徐在簡反，又士諌反。編木作𣚛，似牀日棧，以禦温也。崔云：木棚也。治，直吏反。"
                },
                {
                    "paragraph": "飢之，渴之，馳之，驟之，整之，齊之，前有橛飾之患，而後有鞭筴之威，而馬之死者已過半矣。",
                    "zhushu": "夫善御者，將以盡其能也。盡能在於自任，而乃走作驅歩，求其過能之用，故有不堪而多死焉。若乃任駑𩦸之力，適遲疾之分，雖則足迹接乎八荒之表，而衆馬之性全矣。而或者聞任馬之性，乃謂放而不乗，聞無爲之風，遂云行不如臥，何其生而不返哉。斯失乎莊生之㫖逺矣。○驟，士救反。橛向徐其月反，司馬云：衘也。崔云：鑣也。飾，徐音式，司馬云：排衘也。謂加飾於馬鑣也。鞭，必然反。筴，𥘉革反，杜注左傳云：馬檛也。檛，竹𤓰反。"
                },
                {
                    "paragraph": "陶者曰：“我善治埴，圎者中規，方者中矩。”匠人者，我善治木，曲者中鉤，直者應繩。夫埴木之性，豈欲中規矩鉤繩哉？然且世世稱之曰：“伯樂善治馬，而陶匠善治埴木，此亦治天下者之過也。”",
                    "zhushu": "世以任自然而不加巧者，爲不善於治也。揉曲爲直，厲駑習𩦸，能爲規矩，以矯拂其性，使死而後巳，乃謂之善治也，不亦過乎。○陶，道刀反，謂窑也。窑音戈消反。埴，徐時力反，崔云：土也。司馬云：埴土可以爲陶器。尚書傳云：土黏曰埴。釋名云：埴，膱也。膱音之食反。中，丁仲反，下皆同。應，應對之應。後不音者放此。揉，汝久反。矯，居兆反。拂，房弗反。"
                },
                {
                    "paragraph": "吾意善治天下者不然。",
                    "zhushu": "以不治治之，乃善治也。"
                },
                {
                    "paragraph": "彼民有常性，織而衣，耕而食，是謂同德；",
                    "zhushu": "夫民之德，小異而大同。故性之不可去者，衣食也。事之不可廢者，耕織也。此天下之所同而爲本者也。守斯道者，無爲之至也。○去，羗吕反。"
                },
                {
                    "paragraph": "一而不黨，命曰天放。",
                    "zhushu": "放之而自一耳，非黨也，故謂之天放。○放如字，崔本作牧，云：養也。"
                },
                {
                    "paragraph": "故至德之世，其行塡塡，其視顚顚。",
                    "zhushu": "此自足於內，無所求及之貌。○塡塡，徐音田，又徒偃反，質重貌。崔云：重遲也。一云：詳徐貌，淮南作莫莫。顚顚，丁田反，崔云：專一也。淮南作溟溟。"
                },
                {
                    "paragraph": "當是時也，山無蹊隧，澤無舟梁；",
                    "zhushu": "不求非望之利，故止於一家而足。○蹊，徐音兮，李云：徑也。隧，徐音遂，崔云：道也。"
                },
                {
                    "paragraph": "萬物羣生，連屬其鄕；",
                    "zhushu": "混芒而同得也，則與一世而淡漠焉，豈國異而家殊也○連屬其鄕，王云：旣無國異家殊，故其鄕連屬。混，胡本反。芒，莫剛反。淡，徒暫反。漠，音莫。"
                },
                {
                    "paragraph": "禽獸成羣，草木遂長。",
                    "zhushu": "足性而止，無呑夷之欲，故物全。○長，丁丈反，又直良反。吞，敕恩反，又音夭。"
                },
                {
                    "paragraph": "是故禽獸可係羈而遊，鳥鵲之巢可攀援而闚。",
                    "zhushu": "與物無害，故物馴也。○攀，本又作扳，普班反。援音𡊮，廣雅云：牽也，引也。闚，去規反。馴，似遵反，或音純。"
                },
                {
                    "paragraph": "夫至德之世，同與禽獸居，族與萬物並，惡乎知君子小人哉？同乎無知，其德不離；",
                    "zhushu": "知則離道以善也。○惡，音烏。離，力智反，注皆同。"
                },
                {
                    "paragraph": "同乎無欲，是謂素樸；",
                    "zhushu": "欲則離性以飾也。○樸，普剥反。"
                },
                {
                    "paragraph": "素樸而民性得矣。",
                    "zhushu": "無煩乎知欲也。重意。老三章，常使民無知無欲。"
                },
                {
                    "paragraph": "及至聖人，",
                    "zhushu": "聖人者，民得性之迹耳，非所以迹也。此云及至聖人，猶云及至其迹也。"
                },
                {
                    "paragraph": "蹩躠爲仁，踶跂爲義，而天下始疑矣；澶漫爲樂，摘僻爲禮，而天下始分矣。",
                    "zhushu": "夫聖迹旣彰，則仁義不眞，而禮樂離性，徒得形表而巳矣。有聖人即有斯弊，吾若是何哉？○蹩，歩結反。向崔本作弊，音同。躠，本又作薛，悉結反。向，崔本作殺，音同，又音素葛反。踶，直氏反，向同，崔音緹。跂，丘氏反，一音吕氏反，崔音枝。李云：蹩躠、踶跂，皆用心爲仁義之貌。澶，本又作澶，徒旦反，又吐旦反。向、崔本作但，音憚。漫，武半反。向，崔本作曼，音同。李云：澶漫，猶縱逸也。崔云：但曼，滛衍也。一云：澶漫，牽引也。摘，敕歷反，又渉革反。辟，匹壁反。向音檗，徐敷歷反，李父歷反，本或作僻，音同。李云：紏擿，邪辟而爲禮也。一音婦赤反，法也。崔云：擿辟多節。分，如字，下分皆同。"
                },
                {
                    "paragraph": "故純樸不殘，孰爲犧樽？白玉不毀，孰爲珪璋？道德不廢，安取仁義？性情不離，安用禮樂？五色不亂，孰爲文采？五聲不亂，孰應六律？",
                    "zhushu": "凡此皆變樸爲華，弃本崇末，於其天素有殘廢矣。世雖貴之，非其貴也。○犧尊，音羲。尊或作樽。司馬云：畫犧牛象以飾樽也。王肅云：刻爲牛頭。鄭玄云：畫鳳凰羽飾尊婆娑然也。音先河反。珪璋音章。李云：皆器名也。銳上方下曰珪，半珪曰璋。情性不離，如字，別離也。"
                },
                {
                    "paragraph": "夫殘樸以爲器，工匠之罪也；毀道德以爲仁義，聖人之過也。",
                    "zhushu": "工匠則有規矩之制，聖人則有可尚之迹。"
                },
                {
                    "paragraph": "夫馬，陸居則食草飲水，喜則交頸相靡，怒則分背相踶。馬知已此矣。",
                    "zhushu": "御其眞知，乗其自陸，則萬里之路可致，而羣馬之性不失。○，頸，領也，居郢反，又祁盈反。靡，如字，李云：摩也。一云：愛也。踶，大計反，又徒𠔃反，又徒祁反。李云：踶，謂也。廣雅字、韻、聲𩔖並同。通俗文云：小　謂之踶。知，李音智，下同。"
                },
                {
                    "paragraph": "夫加之以衡扼，齊之以月題，而馬知介倪闉扼鷙曼詭銜竊轡。故馬之知而能至盗者，伯樂之罪也。",
                    "zhushu": "馬性不同而齊求其用，故有力竭而熊作者。○扼，於革反。衡，轅前横木，縛軛者也。扼，又馬頸者也。月題，徒兮反，司馬、崔云：馬額上當顱如月形者也。介，徐古八反。倪，徐五圭反，郭五第反。李云：介倪猶脾倪也。崔云：介出俾倪也。闉音因。鷙，徐敕二反，郭音躓。曼，武半反，郭武諌反。李云：闉，曲也。鷙，抵也。曼，突也。崔云：闉扼，鷙曼，距扼，頓遲也。司馬云：言曲頸於扼以抵突也。一云：鷙曼，旁出也。詭，九彼反。銜，口中勒也。或云：詭銜，吐出銜也。竊轡，齧轡也。崔云：詭銜，竊轡，戾銜，撅盗艱轡也。熊，吐代反。"
                },
                {
                    "paragraph": "夫赫胥氏之時，民居不知所爲，行不知所之，含哺而熈，鼔腹而遊，民能以此矣。",
                    "zhushu": "此民之眞能也。○赫，本或作　呼百反。胥氏，司馬云：赫胥氏，上古帝王也。一云，有赫然之德，使民胥附，故曰赫胥，蓋炎帝也。哺音歩○。"
                },
                {
                    "paragraph": "及至聖人，屈折禮樂以匡天下之形，縣跂仁義以慰天下之心，而民乃始踶跂好知，爭歸於利，不可止也。此亦聖人之過也。",
                    "zhushu": "其過皆由乎迹之可尚也。○縣音玄。踶，直氏反。跂，丘氏反。好，呼報反。知音智。"
                }
            ]
        },
        {
            "name": "莊子外篇胠篋第十",
            "paragraphs": [
                {
                    "paragraph": "莊子外篇胠篋第十",
                    "zhushu": "音義曰：舉事以名篇。",
                    "type": 1
                },
                {
                    "paragraph": "將爲胠篋探囊發匱之盗而爲守備，則必攝緘縢，固扃鐍，此世俗之所謂知也。然而巨盜至，則負匱掲篋，擔囊而趨，唯恐緘縢扃鐍之不固也。然則鄕之所謂知者，不乃爲大盜積者也？",
                    "zhushu": "知之不足恃也如此。○胠，李起居反，史記作愶，徐起法反，一音虚乏反。司馬云：從旁開爲胠。一云：發也。篋，苦協反。探，吐南反。囊，乃剛反。匱，其位反，檻也。攝，如字，李云：結也。崔云：收也。緘，古减反。縢，向，崔本作，同徒登反。崔云：約也。案廣雅云：緘、縢皆䋲也。扃，古熒反，崔、李云：𨵿也。鐍，古穴反。李云：紐也。崔云：環舌也。知，如字，又音智，下同。掲，徐其謁反，又音桀。三蒼云：舉也，檐也，負也。擔，下甘反。趨，七須反。李云：走也。恐，丘用反。鄕，本又作向，亦作嚮，同。許亮反。爲，于僞反，下及下注而爲同。積，如字，李子賜反。"
                },
                {
                    "paragraph": "故甞試論之，世俗所謂知者，有不爲大盜積者乎？所謂聖者，有不爲大盜守者乎？何以知其然邪？昔者齊國鄰邑相望，雞狗之音相聞，罔罟之所布，耒耨之所刺，方二千餘里。闔四竟之內，所以立宗廟社稷，治邑屋州閭鄕曲者，曷甞不法聖人哉！然而田成子一旦殺齊君而盜其國。",
                    "zhushu": "法聖人者，法其迹耳。夫迹者，巳去之物，非應變之具也，奚足尚而執之哉？執成迹以御乎無方，無方至而迹滯矣，所以守國而爲人守之也。○罔罟，音古，罔之通名。耒，力對反，徐力猥反，郭吕匱反，李云：犁也。一云：耜柄也。耨，乃豆反，李云：耡也。成云：以木爲耡柄。刺，徐七智反。闔，戶臘反。竟音境，下之竟同。治，直吏反。屋，周禮：夫三爲屋。州，五黨爲州，二千五百家也。閭，五比爲閭，二十五家也。鄕，五州爲鄕，萬二千五百家也。田成子，齊大夫陳恒也。一旦，宋元嘉中，本作一日。殺音弑。齊君，簡公也。春秋哀公十四年，陳恒殺之于舒州，盗其國。司馬云：謂割安邑以東至琅邪，自爲封邑也。"
                },
                {
                    "paragraph": "所盗者豈獨其國邪？并與其聖知之法而盗之。",
                    "zhushu": "不盗其聖法，乃無以取其國也。○知音智，下同。"
                },
                {
                    "paragraph": "故田成子有乎盗賊之名，而身處堯舜之安，小國不敢非，大國不敢誅，十二世有齊國。則是不乃竊齊國，并與其聖知之法以守其盜賊之身乎？",
                    "zhushu": "言聖法唯人所用，未足以爲全當之具。○十二世有齊國。自敬仲至莊子，九世知齊政；自太公和至威王，三世爲齊侯，故云十二世也。守，如字，舊音狩。"
                },
                {
                    "paragraph": "甞試論之，世俗之所謂至知者，有不爲大盜積者乎？所謂至聖者，有不爲大盜守者乎？何以知其然邪？昔者龍逢斬，比干剖，萇弘胣，子胥靡，故四子之賢而身不免乎戮。",
                    "zhushu": "言暴亂之君，亦得據君人之威，以戮賢人，而莫之敢亢者，皆聖法之由也。向無聖法，則桀、紂焉得守斯位而放其毒，使天下側目哉？○比干剖，普口反，謂割心也。崔本作節，云：支解也。長，直良反。弘胣，本又作肔，徐勑𥿄反，郭詩氏反。崔云：讀若拖，或作施字。胣，裂也。淮南子曰：萇弘鈹裂而死。司馬云：胣，剔也。萇弘，周靈王賢臣也。案左傳是周景王、敬王之大夫。魯哀公三年六月，周人殺萇弘。一云刳腸曰胣。子胥靡密地反。司馬如字，云：縻也。崔云：爛之於江中也。案：子胥，伍貟也。諌夫差，夫差不從，賜之屬縷以死，投之江也。焉，於䖍反。"
                },
                {
                    "paragraph": "故跖之徒問於跖曰：“盜亦有道乎？”跖曰：“何適而無有道邪？”夫妄意室中之藏，聖也；入先，勇也；出後，義也；知可否，知也；分均，仁也。五者不備而能成大盜者，天下未之有也。",
                    "zhushu": "五者，所以禁盗，而反爲盗資也。○跖，之石反。藏，才浪反，又如字。知可，如字，本或作知可否。分，符問反，又如字。"
                },
                {
                    "paragraph": "由是觀之，善人不得聖人之道不立，跖不得聖人之道不行。天下之善人少而不善人多，則聖人之利天下也少而害天下也多。",
                    "zhushu": "信哉斯言，斯言雖信，而猶不可亡聖者，猶天下之知未能都亡，故須聖道以鎭之也。羣知不亡，而獨亡聖知，則天下之害又多於有聖矣。然則有聖之害雖多，猶愈於亡聖之無治也。雖愈於亡聖，故未若都亡之無害也。甚矣，天下莫不求利，而不能一亡其知，何其迷而失致哉。○治，直吏反，下文始治同。"
                },
                {
                    "paragraph": "故曰，脣竭則齒寒，魯酒薄而邯鄲圍，聖人生而大盜起。",
                    "zhushu": "夫竭脣非以寒齒而齒寒，魯酒薄非以圍邯鄲而邯鄲圍。聖人生非以起大盜而大盜起。此自然相生，必至之勢也。夫聖人雖不立尚於物，而亦不能使物不尚也。故人無貴賤，事無眞僞，苟效聖法，則天下吞聲而闇服之，斯乃桀跖之所至頼，而以成其大盜者也。○邯音寒。鄲音丹。邯鄲，趙國都也。圍，楚宣王朝諸侯，魯恭公後至而酒薄，宣王怒，欲辱之。恭公不受命，乃曰：我周公之㣧，長於諸侯，行天子禮樂，勲在周室，我送酒巳失禮，方責其薄，無乃太甚。遂不辭而還。宣王怒，乃發兵與齊攻魯。梁惠王常欲擊趙，而畏楚救，楚以魯爲事，故梁得圍邯鄲。言事相由也，亦是感應。宣王名熊良夫，悼王之子。恭公名奮，穆公之子。許愼注淮南云：楚會諸侯，魯、趙倶獻酒於楚王，魯酒薄而趙酒厚，楚之主酒吏求酒於趙，趙不與，吏怒，乃以趙厚酒易魯薄酒奏之。楚王以趙酒薄，故圍邯鄲也。"
                },
                {
                    "paragraph": "掊擊聖人，縱舍盜賊，而天下始治矣。",
                    "zhushu": "夫聖人者，天下之所尚也。若乃其所尚，而守其素朴，弃其禁令，而代以寡欲，此所以掊擊聖人，而我素朴自全，縱舍盗賊而彼姦自息也。故古人有言曰：閑邪存誠，不在善察。息淫去華，不在嚴刑。此之謂也。○掊，普口反。擊，徐古歷反。舍音捨，注同。邪，似嗟反。去，起吕反，下注去欲、去其皆同。"
                },
                {
                    "paragraph": "夫川竭而谷虚，丘夷而淵實。聖人已死，則大盜不起，",
                    "zhushu": "竭川非以虚谷而谷虚。夷丘非以實淵而淵實。絶聖非以止盗而盗止。故止盗在去欲。不在彰聖知○聖人巳死。則大盗不起。向云事業日新。新者爲生。故者爲死。故曰聖人巳死也。乗天地之正。御日新之變。得實而損其名。歸眞而妄其途。則大盗息矣。"
                },
                {
                    "paragraph": "天下平而無故矣。",
                    "zhushu": "非惟息盗，争尚之迹故都去矣。○争，争闘之争，後皆同。"
                },
                {
                    "paragraph": "聖人不死，大盜不止。雖重聖人而治天下，則是重利盜跖也。",
                    "zhushu": "將重聖人以治天下，而桀、跖之徒亦資其法。所資者重，故所利不得輕也。○聖人不死，大道不止，向云聖人不死，言守故而不日新，牽名而不造實也。大盗不止，不亦冝乎？"
                },
                {
                    "paragraph": "爲之斗斛以量之，則并與斗斛而竊之；爲之權衡以稱之，則并與權衡而竊之。爲之符璽以信之，則并與符璽而竊之；爲之仁義以矯之，則并與仁義而竊之。",
                    "zhushu": "小盗之所因，乃大盗之所資而利也。○爲之斗斛以量之，向云：自此以下，皆所以明苟非其人，雖法無益。權衡，李云：權，稱錘；衡，稱衡也。錘音直僞反。璽音徙。矯，居表反。"
                },
                {
                    "paragraph": "何以知其然邪？彼竊鉤者誅，竊國者爲諸侯，諸侯之門而仁義存焉，則是非竊仁義聖知邪？故逐於大盜，掲諸侯，竊仁義并斗斛權衡符璽之利者，雖有軒冕之賞弗能勸，斧鉞之威弗能禁。",
                    "zhushu": "夫軒冕斧鉞，賞罰之重者也。重賞罰以禁盗，然大盗者又逐而竊之，則反爲盜用矣。所用者重，乃所以成其大盗也。大盗也者，必行以仁義，平以權衡，信以符璽，勸以軒冕，威以斧鉞，盗此公器，然後諸侯可得而掲也。是故仁義賞罰者，適足以誅竊鉤者也。○鉤，謂帶也。掲，其謁、其列二反。𨱆音越。禁音令，又居鴆反，下不可禁同。"
                },
                {
                    "paragraph": "此重利盜跖而使不可禁者，是乃聖人之過也。",
                    "zhushu": "夫跖之不可禁，由所盗之利重也。利之所以重，由聖人之不輕也。故絕盗在賤貨，不在重聖也。"
                },
                {
                    "paragraph": "故曰：“魚不可脫於淵，國之利器不可以示人。”",
                    "zhushu": "魚失淵則爲人禽，利器明則爲盗資，故不可示人。"
                },
                {
                    "paragraph": "彼聖人者，天下之利器也，",
                    "zhushu": "夫聖人者，誠能絶聖棄知，而反冥物極，物極各冥，則其迹利物之迹也。器猶迹耳，可執而用曰器。"
                },
                {
                    "paragraph": "非所以明天下也。",
                    "zhushu": "示利器於天下，所以資其盗賊。"
                },
                {
                    "paragraph": "故絶聖棄知，大盜乃止；",
                    "zhushu": "去其所資，則未施禁而自止也。"
                },
                {
                    "paragraph": "擿玉毀珠，小盜不起；",
                    "zhushu": "賤其所寳，則不加刑而自息也。○擿，持赤反，義與擲字同。崔云：猶投弃之也。郭都革反，李云：刻也。"
                },
                {
                    "paragraph": "焚符破璽，而民朴鄙；",
                    "zhushu": "除矯詐之所頼者，則無以行其姦巧。"
                },
                {
                    "paragraph": "掊斗折衡，而民不爭；",
                    "zhushu": "夫小平乃大不平之所用也。"
                },
                {
                    "paragraph": "殫殘天下之聖法，而民始可與論議。",
                    "zhushu": "外無所矯，則內全我朴，而無自失之言也。○殫音丹，盡也。"
                },
                {
                    "paragraph": "擢亂六律，鑠絶竽瑟，塞曠之耳，而天下始人含其聦矣；滅文章，散五采，膠離朱之目，而天下始人含其明矣；",
                    "zhushu": "夫聲色離曠，有耳目者之所貴也。受生有分，而以所貴引之，則性命䘮矣。若乃毀其所貴，弃彼任我，則聦明各全，人含其眞也。○鑠，郭、李詩灼反。向，徐音藥，崔云：燒斷之也。竽，徐音于。瑟，本亦作笙。塞，崔本作塞，杜云：塞也。膠，音交，徐古孝反。䘮矣，息浪反。"
                },
                {
                    "paragraph": "毀絶鉤繩而弃規矩，攦工倕之指，而天下始人有其巧矣。故曰：“大巧若拙。”",
                    "zhushu": "夫以蜘蛛蛣蜣之陋，而布網轉丸，不求之於工匠，則萬物各有能也。所能雖不同，而所習不敢異，則若巧而拙矣。故善用人者，使能方者爲方，能圓者爲圓，各任其所能，人安其性，不責萬民以工倕之巧。故衆技以不相能似拙，而天下皆自能，則大巧矣。夫用其自能，則規矩可弃，而妙匠之指可攦也。○攦，郭吕係反，又力結反，徐所綺反，李云：折也。崔云：撕之也。倕音垂，堯時巧者也，一名睡。蜘，音知。蛛，音誅。蛣，起一反。蜣，音𦍑。"
                },
                {
                    "paragraph": "削曾、史之行，鉗楊、墨之口，攘弃仁義，而天下之德始玄同矣。",
                    "zhushu": "去其亂羣之率，則天下各復其所，而同於玄德也。○行，下孟反。鉗，李巨炎反，又其嚴反。攘，如羊反。率，本又作帥，同，所𩔖反。"
                },
                {
                    "paragraph": "彼人含其明，則天下不鑠矣；人含其聦，則天下不累矣；人含其知，則天下不惑矣；人含其德，則天下不僻矣。彼曾、史、楊、墨、師曠、工倕、離朱者，皆外立其德而以爚亂天下者也，",
                    "zhushu": "此數人者，所禀多方，故使天下躍而效之。效之則失我，我失由彼，則彼爲亂主矣。夫天下之大患者，失我也。○不鑠，失灼反，崔云：不消壞也。向音燿。僻，匹亦反。爚，徐音藥，三蒼云：火光銷也。司馬崔云：散也。數，所主反。"
                },
                {
                    "paragraph": "法之所無用也。",
                    "zhushu": "若夫法之所用者，視不過於所見，故衆目無不明；聽不過於所聞，故衆耳無不聦；事不過於所能，故衆技無不巧；知不過於所知，故羣性無不適；德不過於所得，故羣德無不當。安用立所不逮於性分之表，使天下奔馳而不能自反哉？"
                },
                {
                    "paragraph": "子獨不知至德之世乎？昔者容成氏、大庭氏、伯皇氏、中央氏、栗陸氏、驪畜氏、軒轅氏、赫胥氏、尊盧氏、祝融氏、伏戲氏、神農氏，當是時也，民結繩而用之，",
                    "zhushu": "足以紀要而巳。○容成氏，司馬云：此十二氏皆古帝王。驪，徐力也反，李音犁。畜，徐敕六反。戲音羲。"
                },
                {
                    "paragraph": "甘其食，美其服，",
                    "zhushu": "適，故常甘，當故常美。若思夫侈靡，則無時慊矣。○慊，口簟反。"
                },
                {
                    "paragraph": "樂其俗，安其居，鄰國相望，雞狗之音相聞，民至老死而不相往來。",
                    "zhushu": "無求之至。○樂，音洛。而不相往來。一本作不相與往來。檢元嘉中郭注本及崔向永和中本，並無與字。"
                },
                {
                    "paragraph": "若此之時，則至治巳。今遂至使民延頸舉踵曰，“某所有賢者”，贏糧而趣之，則內弃其親而外去其主之事，足跡接乎諸侯之境，車軌結乎千里之外。",
                    "zhushu": "至治之迹，猶致斯弊。○治，直吏反，注同。頸，如字，李巨盈反。嬴音盈，崔云：裹也。廣雅云：負也。糧音良。趣，七子反，徐七喻反。"
                },
                {
                    "paragraph": "則是上好知之過也。",
                    "zhushu": "上謂好知之君，知而好之，則有斯過矣。○好，呼報反，注下皆同。"
                },
                {
                    "paragraph": "上誠好知而無道，則天下大亂矣。何以知其然邪？夫弓弩畢弋機變之知多，則鳥亂於上矣；鉤餌網罟罾笱之知多，則魚亂於水矣；削格羅落𦊨罘之知多，則獸亂於澤矣；",
                    "zhushu": "攻之愈密，避之愈巧，則雖禽獸猶不可圖之以知，而况人哉？故治天下者，唯不任知，任知無妙也。○弩音怒。畢弋機變，李云：兎網曰畢，繳射曰弋，弩牙曰機。知音智，下及注并下知詐皆同。餌，如志反。罾音曾。笱音鉤，釣鉤也。餌，魚餌也。廣雅云：𦊙謂罔𦌘，魚網也。爾雅云：婺婦之笱謂之罶。削，七妙反。格，古百反，李云：削格，所以施羅網也。𦊨，子斜反。罘，本又作罦，音浮。爾雅云：鳥罟謂之羅。兎罟謂之罝，罬謂之罦孚，覆車也。郭璞云：今飜車也。"
                },
                {
                    "paragraph": "知詐漸毒頡滑堅白解垢同異之變多，則俗惑於辯矣。",
                    "zhushu": "上之所多者，下不能安其少也。性少而以逐多，則迷也。○漸毒，李云：漸漬之毒，不覺深也。崔云：漸毒，猶深害。頡，戸結反。滑，子八反。頡滑，謂難料理也。崔云：纒。屈也。李云：骨滑稽也。一云：頡滑，不正之語也。解，苦懈反。垢，苦豆反。司馬崔云：解垢，隔角也。或云：詭曲之辭。"
                },
                {
                    "paragraph": "故天下毎毎大亂，罪在於好知。故天下皆知求其所不知而莫知求其所已知者，",
                    "zhushu": "不求所知而求所不知，此乃舍巳效人而不止其分也。○毎毎，李云：猶皆昏也。舎，音捨，下文同。"
                },
                {
                    "paragraph": "皆知非其所不善而莫知非其所已善者，",
                    "zhushu": "善其所善，争尚之所由生也。"
                },
                {
                    "paragraph": "是以大亂。故上悖日月之明，下爍山川之精，中墮四時之施，惴耎之蟲，肖翹之物，莫不失其性。甚矣夫好知之亂天下也。",
                    "zhushu": "夫吉㐫悔吝，生於動也。而知之所動，誠能揺蕩天地，運御羣生，故君人者，胡可以不忘其知哉！○悖，李郭云：必內反，又音佩。司馬云：薄食也。樂，失約反，崔云：消也。司馬云：崩竭也。崔向本作櫟，同，徐音藥。墮，許規反，毀也。施，始䜴反。惴，本亦作端，又作喘，川兖反，向音揣。耎，耳轉反。崔云：蠉𧍒，動蟲也。一云：揣耎，謂無足蟲。肖翹，音消，下音祁饒反。崔云：肖翹，植物也。李云：翾飛之属。"
                },
                {
                    "paragraph": "自三代以下者是已，舍夫種種之機而恱夫役役之佞，釋夫恬淡無爲而恱夫啍啍之意，啍啍已亂天下矣。",
                    "zhushu": "啍啍，以巳誨人也。○種種，向章勇反，李云：謹慤貌。一云：淳厚也。說音恱，下同。役役，李云：鬼黠貌。一云：有爲人也。恬，徒謙反。惔，徒暫反，徐大敢反。啍啍，李之閏反，又之純反，郭音惇，下同。司馬云：少智貌。徐許彭反，又許剛反。向本作啍，音亨。崔本上句作啍啍，少知而芒也。一云：啍啍，壯徤之貌。"
                }
            ]
        },
        {
            "name": "莊子外篇在宥第十一",
            "paragraphs": [
                {
                    "paragraph": "莊子外篇在宥第十一",
                    "zhushu": "音義曰：以義名篇。",
                    "type": 1
                },
                {
                    "paragraph": "聞在宥天下，不聞治天下也。",
                    "zhushu": "宥使自在則治，治之則亂也。人之生也直，莫之蕩，則性命不過，欲惡不爽。在上者不能無爲，上之所爲而民皆赴之，故有誘慕好欲，而民性滛矣。故所貴聖王者，非貴其能治也，貴其無爲而任物之自爲也。○宥音又，㝟也。則治，直吏反，下治亂同。惡，烏路反。好，呼報反。"
                },
                {
                    "paragraph": "在之也者，恐天下之淫其性也；宥之也者，恐天下之遷其德也。天下不淫其性，不遷其德，有治天下者哉！",
                    "zhushu": "無治乃不迁淫。○有治天下者哉，崔本作有治天下者材失，云強治之，是材之失也。"
                },
                {
                    "paragraph": "昔堯之治天下也，使天下欣欣焉人樂其性，是不恬也；桀之治天下也，使天下瘁瘁焉人苦其性，是不愉也。",
                    "zhushu": "夫堯雖在宥天下，其迹則治也。治亂雖殊，其於失後之世，恬愉使物争，尚畏鄙而不自得，則同耳。故譽堯而非桀，不如兩㤀也。○樂音洛。恬，徒謙反。瘁瘁，在季反，病也。廣雅云：憂也。崔本作醉。愉音瑜，徐音喻。譽音餘。"
                },
                {
                    "paragraph": "夫不恬不愉，非德也。非德也而可長久者，天下無之。",
                    "zhushu": "恬愉自得，乃可長久。"
                },
                {
                    "paragraph": "人大喜邪，毗於陽；大怒邪，毗於隂。隂陽并毗，四時不至，寒暑之和不成，其反傷人之形乎！使人喜怒失位，居處無常，思慮不自得，中道不成章，",
                    "zhushu": "此皆堯桀之流，使物喜怒大過，以致斯患也。人在天地之中，最能以靈知喜怒，擾亂羣生，而振蕩隂陽也。故得失之間，喜怒集乎百姓之懷，則寒暑之和敗，四時之節差，百度昏亡，萬事失落也。○毗如字，司馬云：助也。一云并也。思，息嗣反。大過音泰。"
                },
                {
                    "paragraph": "於是乎天下始喬詰卓鷙，而後有盜跖、曾、史之行。故舉天下以賞其善者不足，",
                    "zhushu": "慕賞乃善，故賞不能供。○喬向，欽消反，或去夭反，郭音矯，李音驕。詰，李去吉反，徐起列反。崔云：喬詰，意不平也。卓，勑角反，郭丁角反，向音䈇，驇、勑二反，李猪立反，又勑栗反。崔云：卓驇，行不平也。行，下孟反。"
                },
                {
                    "paragraph": "舉天下以罰其惡者不給，",
                    "zhushu": "畏罰乃止，故罰不能勝。○勝，音升。"
                },
                {
                    "paragraph": "故天下之大不足以賞罰。自三代以下者，匈匈焉終以賞罰爲事，彼何暇安其性命之情哉？",
                    "zhushu": "忘賞罰而自善，性命乃大足耳。夫賞罰者，聖王之所以當功過，非以著勸畏也。故理至則遺之，然後至一可反也。而三代以下，遂尋其事迹，故匈匈焉與迹競逐，終以所寄爲事，性命之情何暇而安哉！○匈音凶。"
                },
                {
                    "paragraph": "而且說明邪，是淫於色也；說聦邪，是淫於聲也；說仁邪，是亂於德也；說義邪，是悖於理也；說禮邪，是相於技也；說樂邪，是相於淫也；說聖邪，是相於藝也；說知邪，是相於疵也。",
                    "zhushu": "當理無恱恱之，則致淫悖之患矣。相，助也。○且，如字，徐子餘反。說，音恱，下同。悖，必內反，徐蒲没反。相，息亮反，下及注皆同。技，其綺反，李音𡵨，崔向云：不端也。知，音智。疵，疾斯反。"
                },
                {
                    "paragraph": "天下將安其性命之情，之八者，存可也，亡可也；",
                    "zhushu": "存亡無所在，任其所受之分，則性命安矣。"
                },
                {
                    "paragraph": "天下將不安其性命之情，之八者，乃始臠卷愴囊而亂天下也。",
                    "zhushu": "必存此八者，則不能縱任自然，故爲臠卷愴囊也。○臠，力轉反，崔本作欒卷，卷勉反，徐居阮反。司馬云：臠卷，不伸舒之狀也。崔同。一云：相牽引也。愴音倉，崔本作戕。囊，如字，崔云：戕囊猶搶攘。"
                },
                {
                    "paragraph": "而天下乃始尊之惜之，甚矣天下之惑也。",
                    "zhushu": "不能遺之，以爲誤矣，而乃復尊之以爲貴，豈不甚惑哉！○復，扶又反。"
                },
                {
                    "paragraph": "豈直過也而去之邪？乃齊戒以言之，跪坐以進之，鼔歌以儛之，吾若是何哉！",
                    "zhushu": "非直由寄而過去也，乃珍貴之如此。○去，起慮反。邪，崔本唯此一字作邪，餘皆作咫。齊，本又作齋，同，側皆反。跪，其詭反，郭音危。"
                },
                {
                    "paragraph": "故君子不得已而臨莅天下，莫若無爲。無爲也而後安其性命之情。",
                    "zhushu": "無爲者，非拱黙之謂也，直各任其自爲，則性命安矣。不得巳者，非迫於威刑也，直抱道懷朴，任乎必然之極，而天下自賔也。○莅音利，又音𩔖。"
                },
                {
                    "paragraph": "故貴以身於爲天下，則可以託天下；愛以身於爲天下，則可以寄天下。",
                    "zhushu": "若夫輕身以赴利，弃我而殉物，則身且不能安，其如天下何？"
                },
                {
                    "paragraph": "故君子苟能無解其五藏，無擢其聦明，",
                    "zhushu": "解擢則傷也。○解如字，一音蟹，散也。"
                },
                {
                    "paragraph": "尸居而龍見，淵黙而雷聲，",
                    "zhushu": "出處語黙，常無其心，而付之自然。○見，賢遍反。向，崔本作鶂，向音見，崔音睍。"
                },
                {
                    "paragraph": "神動而天隨，",
                    "zhushu": "神順物而動，天隨理而行。"
                },
                {
                    "paragraph": "從容無爲而萬物炊累焉。",
                    "zhushu": "若遊塵之自動。○從，七容反。炊，昌瑞反，又昌規反，本或作吹，同。累，劣僞反。司馬云：炊累，猶動升也。向郭云：如塵埃之自動也。"
                },
                {
                    "paragraph": "吾又何暇治天下哉！",
                    "zhushu": "任其自然而巳。"
                },
                {
                    "paragraph": "崔瞿問於老聃曰：“不治天下，安臧人心？”老聃曰：“汝愼無攖人心。”",
                    "zhushu": "攖之則傷其自善也。○崔瞿向，崔本作臞向，求朱反。崔瞿，人姓名也。聃，吐藍反。女音汝。攖，於營反，又於盈反，司馬云：引也。崔云：覊，落也。"
                },
                {
                    "paragraph": "人心排下而進上，",
                    "zhushu": "排之則下，進之則上，言其易揺蕩也。○排，皮皆反，崔本作排。上，時掌反，注及下同。易，以䜴反。"
                },
                {
                    "paragraph": "上下囚殺，",
                    "zhushu": "無所排進，乃安全耳。○因殺，如字，徐所例反，言囚殺萬物也。"
                },
                {
                    "paragraph": "淖約柔乎剛強。",
                    "zhushu": "言能淖約，則剛強者柔矣。○淖，昌略反，又直各反。"
                },
                {
                    "paragraph": "廉劌彫琢，其熱焦火，其寒凝冰。",
                    "zhushu": "夫焦火之熱，凝冰之寒，皆喜怒并積之所生。若乃不彫不琢，各全其朴，則何氷炭之有哉？○劌，居衛反，司馬云：傷也。廣雅云：利也。琢，丁角反。"
                },
                {
                    "paragraph": "其疾俛仰之間而再撫四海之外，",
                    "zhushu": "風俗之所動也。"
                },
                {
                    "paragraph": "其居也淵而靜，其動也縣而天。",
                    "zhushu": "靜之可使如淵，動之則係天而踊躍也。○縣而天，音玄，向本無而字，云：希高慕逺之故也。曰縣天也。"
                },
                {
                    "paragraph": "僨驕而不可係者，其唯人心乎！",
                    "zhushu": "人心之變，靡所不爲。順而放之，則静而通。治而係之，則跂而僨驕。僨驕者，不可禁之勢也。○僨，粉問反，廣雅云：僵也。郭音奔。驕如字，又居表反。"
                },
                {
                    "paragraph": "昔者黃帝始以仁義攖人之心，",
                    "zhushu": "夫黃帝非爲仁義也，直與物冥，則仁義之迹自見。迹自見，則後世之心必自殉之，是亦黃帝之迹使物攖也。○見，賢遍反，下同。"
                },
                {
                    "paragraph": "堯舜於是乎股無胈，脛無毛，以養天下之形，愁其五藏以爲仁義，矜其血氣以規法度。然猶有不勝也。堯於放讙兠於崇山，投三苗於三峗，流共工於幽都，此不勝天下也。夫施及三王而天下大駭矣。",
                    "zhushu": "夫堯舜帝王之名，皆其迹耳。我寄斯迹，而迹非我也，故駭者自世。世彌駭，其迹愈粗，粗之與妙，自𡍼之夷險耳，遊者豈常改其足哉？故聖人一也。天有堯舜湯武之異，明斯異者，時世之名耳，未足以名聖人之實也。故夫堯舜者，豈直堯舜而巳哉？是以雖有矜愁之貌，仁義之迹，而所以迹者故全也。○股音古，脛本曰股。胈，畔末反，向父末反，李扶蓋反，云：白肉也。或云：字當作紱。紱，蔽膝也。崔云：胈，屍也。脛，刑定反。讙音歡。兠，丁侯反。崇山，南裔也。堯六十年放讙兠于崇山。投三苗。崔本投作殺，尚書作竄。三苗者，縉雲氏之子，即饕餮也。三峗音危，本亦作危。三危，西裔之山也。今属天水。堯六十六年，竄三苗於三危。共工音恭。共工，官名，即窮奇也。幽都，李云：即幽州也。尚書作幽州，北裔也。堯六十四年，流共工于幽州。施，以智反。崔云：延也。駭，驚也。粗音麄，下同。"
                },
                {
                    "paragraph": "下有桀、跖，上有曾、史，而儒、墨畢起。於是乎喜怒相疑，愚知相欺，善否相非，誕信相譏，而天下衰矣；",
                    "zhushu": "莫能齊於自得。○知音智，下及注同。"
                },
                {
                    "paragraph": "大德不同，而性命爛漫矣；",
                    "zhushu": "立小異而不止於分。"
                },
                {
                    "paragraph": "天下好知，而百姓求竭矣。",
                    "zhushu": "知無涯而好之，故無以供其求。○好，呼報反，注同。"
                },
                {
                    "paragraph": "於是乎釿鋸制焉，繩墨殺焉，椎鑿决焉。",
                    "zhushu": "彫琢性命，遂至於此。○釿音斤，本亦作斤。鋸音據。釿、鋸制，謂如肉刑也。繩墨殺焉，並如字，崔云：謂彈正殺之。椎，直追反。鑿，在洛反。决，古穴反，又苦穴反。崔云：肉刑，故用椎鑿。"
                },
                {
                    "paragraph": "天下脊脊大亂，罪在攖人心。故賢者伏處大山嵁岩之下，而萬乗之君憂慓乎廟堂之上。",
                    "zhushu": "故夫任自然而居當，則賢愚襲情，而貴賤履位，君臣上下莫匪爾極，而天下無患矣。斯迹也，攖天下之心，使奔馳而不可止。故中知以下，莫不外飾其性，以眩惑衆人，惡直醜正，蕃徒相引。是以任眞者失其據，而崇僞者竊其柄，於是主憂於上，民困於下矣。○脊脊音籍，在亦反，相踐籍也。本亦作肴肴。廣韻云：肴，亂也。大山音泰，亦如字。堪，苦岩反，一音苦咸反，又苦嚴反。岩音嚴，語衘反，一音嵒，語咸反。眩，玄遍反。惡，烏路反。蕃音煩。"
                },
                {
                    "paragraph": "今世殊死者相枕也，桁楊者相推也，刑戮者相望也，而儒、墨乃始離跂攘臂乎桎梏之間。意，甚矣哉！其無愧而不知耻也甚矣！",
                    "zhushu": "由腐儒守迹，故致斯禍。不思捐迹反一，而方復攘臂用迹以治迹，可謂無愧，而不知耻之甚也。○殊死如字。廣雅云：殊，斷也。司馬云：决也。一云：誅也。字林云：死也。說文同。又云：漢令曰：蠻夷長有罪，當殊之。崔本作殀也。枕之鴆反。桁，戸剛反。司馬云：㫢，長械也。楊向音楊。崔云：械錮頸及挳者，皆曰桁楊。離，力氏反，又力智反。跂，丘氏反，又丘䜴反。攘，如羊反。桎，之實反。梏，古毒反。意如字，又音醫。愧，崔本作䁛。腐音輔。復，扶又反。"
                },
                {
                    "paragraph": "吾未知聖知之不爲桁楊椄槢也，仁義之不爲桎梏鑿枘也，",
                    "zhushu": "桁楊以接槢爲管，而桎梏以鑿枘爲用。聖知仁義者，逺於罪之迹也。迹逺罪，則民思尚之，尚之則矯詐生焉。矯詐生而禦奸之噐不具者，未之有也。故弃所向則矯詐不作，矯詐不作，則桁楊桎梏廢矣，何鑿枘椄槢之爲哉？椄，李如字。向，徐音妾，郭慈接反。槢，郭、李音習，徐徒余反。司馬云：椄槢械者，音息節反。崔本作，　云讀爲牒。或作謂字。椄槢，桎梏梁也。淮南曰：大者爲柱梁，小者爲椄槢也。鑿，在洛反，又在報反。衲，人銳反。向本作內，音同。三蒼云：柱頭枘也。鑿頭厠木如柱頭。枘逺，力萬反，下同。禦，魚吕反。本作御，音同。"
                },
                {
                    "paragraph": "焉知曾、史之不爲桀、跖嚆矢也？",
                    "zhushu": "嚆矢，矢之猛者。言曾史爲桀、跖之利用也。○焉，於䖍反。嗃矢，許本亦作嗃，向云：嚆矢，矢之鳴者也。朴云：嚆，大呼也。崔本作蒿，云：蕭蒿可以爲箭。或作矯。矯，揉也。崔本此下更有有無之相生也，則甚曾史與桀跖皆有無也，又惡得無相轂也。凡二十四字。"
                },
                {
                    "paragraph": "故曰：“絶聖棄知而天下大治。”",
                    "zhushu": "去其所以攖也。○治，直吏反。去，起吕反。"
                },
                {
                    "paragraph": "黃帝立爲天子十九年，令行天下，聞廣成子在於空同之上，故往見之，曰：“我聞吾子逹於至道，敢問至道之精。吾欲取天地之精，以佐五榖，以養民人。吾又欲官隂陽，以遂羣生，爲之柰何？”廣成子曰：“而所欲問者，物之質也；",
                    "zhushu": "問至道之精，可謂質也○廣成子。或云即老子也。空同，司馬云：當北斗下山也。爾雅云：北戴斗極爲空同。一曰在梁國虞城東三十里。質，廣雅云：質，正也。"
                },
                {
                    "paragraph": "而所欲官者，物之殘也。",
                    "zhushu": "不任其自爾而欲官之，故殘也。"
                },
                {
                    "paragraph": "自而治天下，雲氣不待族而雨，草木不待黃而落，日月之光益以荒矣。而佞人之心翦翦者，又奚足以語至道！”黃帝退，捐天下，築特室，席白茅，間居三月，復往邀之。廣成子南首而臥，黃帝順下風膝行而進，再拜稽首而問曰：“聞吾子逹於至道，敢問，治身柰何而可以長久？”廣成子蹷然而起，曰：“善哉問乎！",
                    "zhushu": "人皆自修而不治天下，則天下治矣，故善之也。○雲氣不待族而雨，司馬云：族，聚也。未聚而雨，言澤少。草木不待黃而落，司馬云：言殺氣多也。爾雅云：落，死也。益以，崔本作蓋以。佞，如字，郭音寧。翦翦，如字，郭司馬云：善辨也。一云：佞貌。李云：淺短貌。或云：狹小之貌。捐，恱全反。間音閑，下註同。復，扶又反。邀，古堯反，要也。首音狩。蹷，其月反，又音厥，驚而起也。治，直吏反。"
                },
                {
                    "paragraph": "來，吾語女至道。至道之精，窈窈冥冥；至道之極，昏昏黙黙。",
                    "zhushu": "窈冥昏黙，皆了無也。夫莊、老之所以屢稱無者，何哉？民生物者，無物而物自生耳。自生耳，非爲生也，又何有爲於巳生乎？○語，魚據反，下同。女音汝，後放此。窈，烏了反。"
                },
                {
                    "paragraph": "無視無聽，抱神以靜，形將自正。",
                    "zhushu": "忘視而自見，㤀聽而自聞，則神不擾而形不邪也。○邪，似嗟反。"
                },
                {
                    "paragraph": "必靜必清，無勞女形，無搖女精，乃可以長生。",
                    "zhushu": "任其自動，故間静而不天也。"
                },
                {
                    "paragraph": "目無所見，耳無所聞，心無所知，女神將守形，形乃長生。",
                    "zhushu": "此皆率性而動，故長生也。"
                },
                {
                    "paragraph": "愼女內，",
                    "zhushu": "全其眞也。"
                },
                {
                    "paragraph": "閉女外，",
                    "zhushu": "守其分也。"
                },
                {
                    "paragraph": "多知爲敗。",
                    "zhushu": "知無崖，故敗。"
                },
                {
                    "paragraph": "我爲女遂於大明之上矣，至彼至陽之原也；爲女入於窈冥之門矣，至彼至隂之原也。",
                    "zhushu": "夫極隂陽之原，乃遂於大明之上，入於窈冥之門也。○爲，于僞反，下同。"
                },
                {
                    "paragraph": "天地有官，隂陽有藏，",
                    "zhushu": "但當任之。"
                },
                {
                    "paragraph": "愼守女身，物將自壯。我守其一以處其和，故我脩身千二百歲矣，吾形未常衰。”",
                    "zhushu": "取於盡性命之極，極長生之致耳。身不天，乃能及物也。物將自壯則亮反。謂不治天下，則衆物皆自任，自任而壯也。"
                },
                {
                    "paragraph": "黃帝再拜稽首，曰：“廣成子之謂天矣！”",
                    "zhushu": "天無爲也。"
                },
                {
                    "paragraph": "廣成子曰：“來，余語女。彼其物無窮，而人皆以爲終；彼其物無測，而人皆以爲極。",
                    "zhushu": "徒見其一變也。"
                },
                {
                    "paragraph": "得吾道者，上爲皇而下爲王；",
                    "zhushu": "皇王之稱，隨世之上下耳。其於得通變之道以應無窮，一也。○稱，尺證反。"
                },
                {
                    "paragraph": "失吾道者，上見光而下爲土。",
                    "zhushu": "失無窮之道，則自信於一變，而不得均同上下，故俯仰異心。"
                },
                {
                    "paragraph": "今夫百昌皆生於土而反於土，故余將去女，",
                    "zhushu": "土，無心者也。生於無心，故當反守無心而獨往也。○百昌，司馬云：猶百物也。"
                },
                {
                    "paragraph": "入無窮之門，以遊無極之野。",
                    "zhushu": "與化俱也。"
                },
                {
                    "paragraph": "吾與日月參光，吾與天地爲常。",
                    "zhushu": "都任之也。"
                },
                {
                    "paragraph": "當我，緡乎！逺我，昬乎！",
                    "zhushu": "物之去來，皆不覺也。○當如字。緡，武巾反，郭音泯。泯，合也。逺，于萬反。昏，如字，暗也。司馬云：緡、昏，並無心之謂也。"
                },
                {
                    "paragraph": "人其盡死，而我獨存乎！”",
                    "zhushu": "以死主爲一體，則無往而非存。"
                },
                {
                    "paragraph": "雲將東遊，過扶搖之枝而適遭鴻䝉。鴻䝉方將拊脾雀躍而遊。雲將見之，倘然止，䞇然立，曰：“叟何人邪？叟何爲此？”鴻䝉拊脾雀躍不輟，對雲將曰：“遊。”雲將曰：“朕願有問也。”鴻䝉仰而視雲將曰：“吁！”雲將曰：“天氣不和，地氣鬱結，六氣不調，四時不節。今我願合六氣之精，以育羣生，爲之柰何？”鴻䝉拊脾雀躍掉頭曰：“吾弗知！吾弗知！”雲將不得問。又三年，東遊，過有宋之野而適遭鴻䝉。雲將大喜，行趨而進曰：“天忘朕邪？天忘朕邪？”再拜稽首，願聞於鴻䝉。鴻䝉曰：“浮遊，不知所求；",
                    "zhushu": "而自得所求也。○雲將，子匠反，下同。李云：雲，主帥也。扶搖，扶亦作夫。李云：扶搖，神木也，生東海。一云：風也。鴻䝉，如字。司馬云：自然元氣也。一云：海上氣也。拊，孚甫反，一音甫。脛，本又作髀，音陛，徐甫婢反，又甫娣反。崔本又作爵，同。將略反。躍，司馬云：雀躍，若雀浴也。一云：如爵之跳躍也。倘，尺掌反，又云：吐郎反。李云：吐黨反。司馬云：欲貌。李云：自失貌。䞇，之二反，又猪立反，又魚列反。李云：不動貌。叟，本又作　素口反，郭䟽溝反。司馬云：長者稱。輟，丁劣反。李云：止也。吁，况于反，亦作呼。結如字，崔本作綰，音結。掉，徒弔反。宋如字，國名也。本作宗者，非。"
                },
                {
                    "paragraph": "猖狂，不知所往；",
                    "zhushu": "而自得所往也。"
                },
                {
                    "paragraph": "遊者鞅掌，以觀無𡚶。",
                    "zhushu": "夫內足者，舉目皆自正也。○鞅掌，於丈反，毛詩傳云：鞅掌，失容也。今此言自得而正也。"
                },
                {
                    "paragraph": "朕又何知？”",
                    "zhushu": "以斯而已也。"
                },
                {
                    "paragraph": "雲將曰：“朕也自以爲猖狂，而民隨予所往；朕也不得已於民，今則民之放也。",
                    "zhushu": "夫乗物非爲迹而迹自彰，猖狂非招民而民自往，故爲民所放效而不得巳也。○放，方往反，效也，注同。"
                },
                {
                    "paragraph": "願聞一言。”鴻䝉曰：“亂天下之經，逆物之情，玄天弗成；",
                    "zhushu": "若夫順物性而不治，則情不逆而經不亂，玄黙成而自然得也。"
                },
                {
                    "paragraph": "解獸之羣，而鳥皆夜鳴；",
                    "zhushu": "離其所以静也。"
                },
                {
                    "paragraph": "災及草木，禍及止蟲。",
                    "zhushu": "皆坐而受害也。○止蟲，如字，本亦作昆虫，崔本作止虫。坐，才臥反。"
                },
                {
                    "paragraph": "意，治人之過也。”",
                    "zhushu": "夫有治之迹，亂之所由生也。○意音醫，本又作噫，下皆同。"
                },
                {
                    "paragraph": "雲將曰：“然則吾柰何？”鴻䝉曰：“意，毒哉！",
                    "zhushu": "言治人之過深。"
                },
                {
                    "paragraph": "僊僊乎歸矣。”",
                    "zhushu": "僊僊，坐起之貌。嫌不能隤然通放，故遣使歸。僊。音仙。"
                },
                {
                    "paragraph": "雲將曰：“吾遇天難，願聞一言。”鴻䝉曰：“意，心養。",
                    "zhushu": "夫心以用傷，則養心者其唯不用心乎。"
                },
                {
                    "paragraph": "汝徒處無爲，而物自化。墮爾形體，吐爾聦明，倫與物㤀；",
                    "zhushu": "理與物皆不以存懷，而闇付自然，則無爲而自化矣。○墮音許規反。"
                },
                {
                    "paragraph": "大同乎涬溟，",
                    "zhushu": "與物無際。○涬，戸項反，又音幸。溟，亡頃反，司馬云：涬溟，自然氣也。"
                },
                {
                    "paragraph": "解心釋神，莫然無魂。",
                    "zhushu": "坐亡任獨。"
                },
                {
                    "paragraph": "萬物云云，各復其根，各復其根而不知；",
                    "zhushu": "不知而復，乃眞復也。"
                },
                {
                    "paragraph": "渾渾沌沌，終身不離；",
                    "zhushu": "渾沌無知，而任其自復，乃能終身不離其本也。○渾，戸本反。沌，徒本反。離，力智反，下及注皆同。"
                },
                {
                    "paragraph": "若彼知之，乃是離之。",
                    "zhushu": "知而復知，與復𠂯矣。"
                },
                {
                    "paragraph": "無問其名，無闚其情，物故自生。”",
                    "zhushu": "闚問則失其自生也。"
                },
                {
                    "paragraph": "雲將曰：“天降朕以德，示朕以黙，躬身求之，乃今也得。”",
                    "zhushu": "知而不黙，常自失也。"
                },
                {
                    "paragraph": "再拜稽首，起辭而行。世俗之人，皆喜人之同乎己，而惡人之異於已也。同於已而欲之，異於已而不欲者，以出乎衆爲心也。",
                    "zhushu": "心欲出羣，爲衆携也。○惡，烏路反。"
                },
                {
                    "paragraph": "夫以出乎衆爲心者，曷常出乎衆哉？",
                    "zhushu": "衆皆以出爲心，故所以爲衆人也。若我亦欲出乎衆，則與衆無異，而不能相出矣。夫衆皆以相出爲心，而我獨無往而不同，乃大殊於衆而爲衆主也。"
                },
                {
                    "paragraph": "因衆以寧所聞，不如衆技衆矣。",
                    "zhushu": "吾一人之所聞，不如衆技多，故因衆則寧也。若不因衆，則衆之千萬皆我敵也。○因衆以寧所聞，因衆人之所聞見，委而任之，則自寧安。不如衆技音其綺反。衆以若役我之知逹衆人，衆人之技多於我矣，安得而不自困哉？"
                },
                {
                    "paragraph": "而欲爲人之國者，此攬乎三王之利而不見其患者也。",
                    "zhushu": "夫欲爲人之國者，不因衆之自爲，而以巳爲之者，此爲徒求三王主物之利，而不見巳爲之患也。然則三王之所以利，豈爲之哉？因天下之自爲而任耳。攬，音覽，本亦作覽。"
                },
                {
                    "paragraph": "此以人之國僥倖也，幾何僥倖而不䘮人之國乎！無萬分之一而䘮人之國也，一不成而萬有餘䘮矣。",
                    "zhushu": "與天下相因而成者也。今以一巳而專制天下，則天下塞矣，巳豈通哉？故一身旣不成，而萬方有餘䘮矣。○僥，古堯反，徐古了反，字或作徼。倖音幸，一云僥倖，求利不止之貌。幾，居豈反，郭巨幾反。䘮，息浪反，下及注同。分，如字，又扶問反。"
                },
                {
                    "paragraph": "悲夫，有土者之不知也。夫有土者，有大物也。有大物者，不可以物；物",
                    "zhushu": "不能用物而爲物用，即是物耳，豈能物物哉？不能物物，則不足以有大物矣。"
                },
                {
                    "paragraph": "而不物，故能物物。",
                    "zhushu": "夫用物者，不爲物用也。不爲物用，斯不物矣。不物，故物天下之物，使各自得也。"
                },
                {
                    "paragraph": "明乎物物者之非物也，豈獨治天下百姓而已哉！出入六合，遊乎九州，",
                    "zhushu": "用天下之自爲，故馳萬物而不窮。"
                },
                {
                    "paragraph": "獨往獨來，是謂獨有。",
                    "zhushu": "人皆自異而巳獨羣遊，斯乃獨往獨來者也。獨有斯獨，可謂獨有矣。"
                },
                {
                    "paragraph": "獨有之人，是之謂至貴。",
                    "zhushu": "夫與衆玄同，非求貴於衆，而衆人不能不貴，斯至貴也。若乃信其偏見，而以獨異爲心，則雖同於一致，故是俗中之一物耳，非獨有者也。未能獨有，而欲饕竊軒冕，冐取非分，衆豈歸之也哉？故非至貴也。○饕，吐刀反。冐，亡報反，又亡北反。"
                },
                {
                    "paragraph": "大人之教，若形之於影，聲之於嚮。",
                    "zhushu": "百姓之心，形聲也；大人之教，影嚮也。大人之於天下何心哉？猶影嚮之隨形聲耳。嚮，許丈反，本又作響，注及下同。"
                },
                {
                    "paragraph": "有問而應之，盡其所懷，",
                    "zhushu": "使物之所懷，各得自盡也。"
                },
                {
                    "paragraph": "爲天下配。",
                    "zhushu": "問者爲主，應故爲配。"
                },
                {
                    "paragraph": "處乎無嚮，",
                    "zhushu": "寂以待物，"
                },
                {
                    "paragraph": "行乎無方。",
                    "zhushu": "隨物轉化。"
                },
                {
                    "paragraph": "挈汝適復之撓撓，",
                    "zhushu": "撓撓，自動也。提挈萬物，使復歸自動之性，即無爲之至也。○挈，苦結反，廣雅云：持也。撓，而小反。"
                },
                {
                    "paragraph": "以遊無端；",
                    "zhushu": "與化倶。故無端。"
                },
                {
                    "paragraph": "出入無旁，",
                    "zhushu": "玄同無表。"
                },
                {
                    "paragraph": "與日無始；",
                    "zhushu": "與日新俱，故無始也。"
                },
                {
                    "paragraph": "頌論形軀，合乎大同，",
                    "zhushu": "其形容與天地無異。"
                },
                {
                    "paragraph": "大同而無己。",
                    "zhushu": "有巳則不能大同也。"
                },
                {
                    "paragraph": "無己，惡乎得有有！",
                    "zhushu": "天下之難無者巳也。巳旣無矣，則羣有不足復有之。○惡音烏。復，扶又反。"
                },
                {
                    "paragraph": "覩有者，昔之君子；",
                    "zhushu": "能美其名者耳。"
                },
                {
                    "paragraph": "覩無者，天地之友。",
                    "zhushu": "覩無則任其獨生也。"
                },
                {
                    "paragraph": "賤而不可不任者，物也；卑而不可不因者，民也；",
                    "zhushu": "因其性而任之則治，反其性而凌之則亂。夫民物之所以卑而賤者，不能因任故也。是以任賤者貴，因卑者尊，此必然之符也。○治，直吏反。"
                },
                {
                    "paragraph": "匿而不可不爲者，事也；",
                    "zhushu": "夫事藏於彼，故匿也。彼各自爲，故不可不爲，但當因任耳。○匿，女力反。"
                },
                {
                    "paragraph": "麤而不可不陳者，法也；",
                    "zhushu": "法者，妙事之迹也，安可以迹麄而不陳妙事哉。"
                },
                {
                    "paragraph": "逺而不可不居者，義也；",
                    "zhushu": "當乃居之，所以爲逺。"
                },
                {
                    "paragraph": "親而不可不廣者，仁也；",
                    "zhushu": "親則苦偏，故廣乃仁耳。"
                },
                {
                    "paragraph": "節而不可不積者，禮也；",
                    "zhushu": "夫禮節者，患於係一，故物物體之，則積而周矣。"
                },
                {
                    "paragraph": "中而不可不高者，德也；",
                    "zhushu": "事之下者，雖中非德○中而不可不高者，德也。中者，順也，順其性而高也。"
                },
                {
                    "paragraph": "一而不可不易者，道也；",
                    "zhushu": "事之難者，雖一非道，况不一哉？○易，以䜴反，下注同。"
                },
                {
                    "paragraph": "神而不可不爲者，天也。",
                    "zhushu": "執意不爲，雖神非天，况不神哉。"
                },
                {
                    "paragraph": "故聖人觀於天而不助，",
                    "zhushu": "順自爲而巳。"
                },
                {
                    "paragraph": "成於德而不累，",
                    "zhushu": "自然與高會也。"
                },
                {
                    "paragraph": "出於道而不謀，",
                    "zhushu": "不謀而一，所以爲易。"
                },
                {
                    "paragraph": "會於仁而不恃，",
                    "zhushu": "恃則不廣，"
                },
                {
                    "paragraph": "薄於義而不積，",
                    "zhushu": "率性居逺，非積也。"
                },
                {
                    "paragraph": "應於禮而不諱，",
                    "zhushu": "自然應禮，非由忌諱。"
                },
                {
                    "paragraph": "接於事而不辭，",
                    "zhushu": "事以理接，能否自任。應動而動，無所辭讓。○應，憶升反。"
                },
                {
                    "paragraph": "齊於法而不亂，",
                    "zhushu": "御粗以妙，故不亂也。"
                },
                {
                    "paragraph": "恃於民而不輕，",
                    "zhushu": "恃其自爲耳，不輕用也。○。"
                },
                {
                    "paragraph": "因於物而不去。",
                    "zhushu": "因而就任之，不去其本也。"
                },
                {
                    "paragraph": "物者莫足爲也，而不可不爲。",
                    "zhushu": "夫爲者，豈以足爲故爲哉？自體此爲，故不可得而止也。○物者莫足爲也，分外也，而不可不爲分內也。"
                },
                {
                    "paragraph": "不明於天者，不純於德；",
                    "zhushu": "不明自然則有爲，有爲而德不純也。"
                },
                {
                    "paragraph": "不通於道者，無自而可；",
                    "zhushu": "不能虚己以待物，則事事失會。"
                },
                {
                    "paragraph": "不明於道者，悲夫！何謂道？有天道，有人道。無爲而尊者，天道也；",
                    "zhushu": "在上而任萬物之自爲也。"
                },
                {
                    "paragraph": "有爲而累者，人道也。",
                    "zhushu": "以有爲爲累者，不能率其自德也。"
                },
                {
                    "paragraph": "主者，天道也；",
                    "zhushu": "同乎天之任物，則自然居物上。"
                },
                {
                    "paragraph": "臣者，人道也。",
                    "zhushu": "各當所任。"
                },
                {
                    "paragraph": "天道之與人道也，相去逺矣，",
                    "zhushu": "君任無爲而委百官，百官有所司而君不與焉。二者俱以不爲而自得，則君道逸，臣道勞，勞逸之際，不可同日而論之也。○與焉，音預。"
                },
                {
                    "paragraph": "不可不察也。",
                    "zhushu": "不察則君臣之位亂矣。"
                }
            ]
        },
        {
            "name": "莊子外篇天地第十二",
            "paragraphs": [
                {
                    "paragraph": "莊子外篇天地第十二",
                    "zhushu": "音義曰：以事名篇。",
                    "type": 1
                },
                {
                    "paragraph": "天地雖大，其化均也。",
                    "zhushu": "均於不爲而自化也。○天地，釋名云：天，顯也，高顯在上也。又坦也，坦然高逺也。地，底也，其體低下，載萬物也。體統云：天地者，元氣之所生，萬物之祖也。易說云：元氣𥘉分，清輕上爲天，濁重下爲地。"
                },
                {
                    "paragraph": "萬物雖多，其治一也。",
                    "zhushu": "一以自得爲治。○治，直吏反，註同。下官治并註亦同。"
                },
                {
                    "paragraph": "人卒雖衆，其主君也。",
                    "zhushu": "天下異心，無心者主也。○卒，尊忽反。"
                },
                {
                    "paragraph": "君原於德而成於天，",
                    "zhushu": "以德爲原，無物不得。得者自得，故得而不謝，所以成天。○原，原本也。"
                },
                {
                    "paragraph": "故曰：玄古之君天下，無爲也，天德而已矣。",
                    "zhushu": "任自然之運動。"
                },
                {
                    "paragraph": "以道觀言，而天下之君正，",
                    "zhushu": "無爲者，自然爲君，非邪也。○邪，似嗟反，本又作爲。"
                },
                {
                    "paragraph": "以道觀分，而君臣之義明，",
                    "zhushu": "各當其分，則無爲位上，有爲位下也。"
                },
                {
                    "paragraph": "以道觀能，而天下之官治，",
                    "zhushu": "官各當其所能，則治矣。"
                },
                {
                    "paragraph": "以道汎觀，而萬物之應備。",
                    "zhushu": "無爲也，則天下各以其無爲應之。"
                },
                {
                    "paragraph": "故通於天地者，德也；",
                    "zhushu": "萬物莫不皆得，則天地通。"
                },
                {
                    "paragraph": "行於萬物者，道也；",
                    "zhushu": "道不塞其所由，則萬物自得其行矣。"
                },
                {
                    "paragraph": "上治人者，事也；",
                    "zhushu": "使人人自得其事。"
                },
                {
                    "paragraph": "能有所藝者，技也。",
                    "zhushu": "技者，萬物之末用也。○技，其綺反，註下同。"
                },
                {
                    "paragraph": "技兼於事，事兼於義，義兼於德，德兼於道，道兼於天。",
                    "zhushu": "夫本末之相兼，猶手臂之相包，故一身和則百節皆適，天道順則本末俱暢。"
                },
                {
                    "paragraph": "故曰：古之畜天下者，無欲而天下足，無爲而萬物化，淵靜而百姓定。記曰：通於一而萬事畢，無心得而鬼神服。",
                    "zhushu": "一無爲而羣理都舉。記書名也，云老子所作。"
                },
                {
                    "paragraph": "夫子曰：夫道，覆載萬物者也。洋洋乎大哉，君子不可以不刳心焉。",
                    "zhushu": "有心則累其自然，故當刳而去之。○夫子，司馬云：莊子也。一云老子也。此兩夫子曰，元嘉本皆爲別章，崔本亦爾。覆，芳冨反。洋洋，音羊，又音詳。刳，口吳反，又口侯反。崔本作軒，云：寛恱之貌。去，起吕反。"
                },
                {
                    "paragraph": "無爲爲之之謂天，",
                    "zhushu": "不爲此爲，而此爲自爲，乃天道。"
                },
                {
                    "paragraph": "無爲言之之謂德。",
                    "zhushu": "不爲此言，而此言自言，乃眞德。"
                },
                {
                    "paragraph": "愛人利物之謂仁，",
                    "zhushu": "此任其性命之情也。"
                },
                {
                    "paragraph": "不同同之之謂大，",
                    "zhushu": "萬物萬形，各止其分，不引彼以同我，乃成大耳。"
                },
                {
                    "paragraph": "行不崖異之謂寛，",
                    "zhushu": "玄同彼我，則萬物自容，故有餘。"
                },
                {
                    "paragraph": "有萬不同之謂冨。",
                    "zhushu": "我無不同故，能獨有斯萬。"
                },
                {
                    "paragraph": "故執德之謂紀，",
                    "zhushu": "德者，人之綱要。"
                },
                {
                    "paragraph": "德成之謂立，",
                    "zhushu": "非德而成者，不可謂立。"
                },
                {
                    "paragraph": "循於道之謂備，",
                    "zhushu": "夫道非偏物也。○循音旬，或作脩。"
                },
                {
                    "paragraph": "不以物挫志之謂完。",
                    "zhushu": "內自得也。挫，竹卧反。"
                },
                {
                    "paragraph": "君子明於此十者，則韜乎其事心之大也，",
                    "zhushu": "心大，故事無不容也。○韜，吐刀反，廣雅云：載也。"
                },
                {
                    "paragraph": "沛乎其爲萬物逝也。",
                    "zhushu": "德澤滂沛，任萬物之自往也。○沛，普貝反，字林云：流也。逝，崔本逝作啓，云：開也。滂，普旁反。"
                },
                {
                    "paragraph": "若然者，藏金於山，藏珠於淵，",
                    "zhushu": "不貴難得之物。"
                },
                {
                    "paragraph": "不利貨財，",
                    "zhushu": "乃能忘我，况貨財乎。"
                },
                {
                    "paragraph": "不近貴富，",
                    "zhushu": "自來寄耳，心常去之遠也。○近，附近之近。"
                },
                {
                    "paragraph": "不樂壽，不哀夭，",
                    "zhushu": "所謂縣解。○樂，音洛。縣解，上音玄，下音蟹。"
                },
                {
                    "paragraph": "不榮通，不醜窮，",
                    "zhushu": "忘壽夭於胸中，况窮通之間哉。"
                },
                {
                    "paragraph": "不拘一世之利以爲己私分，",
                    "zhushu": "皆委之萬物也。"
                },
                {
                    "paragraph": "不以王天下爲己處顯。",
                    "zhushu": "忽然不覺榮之在身。○王，于况反，下王德並同。"
                },
                {
                    "paragraph": "顯則明，",
                    "zhushu": "不顯則黙而巳。"
                },
                {
                    "paragraph": "萬物一府，死生同狀。",
                    "zhushu": "蛻然，無所在也。蛻，始銳反，又音帨。"
                },
                {
                    "paragraph": "夫子曰：夫道，淵乎其居也，漻乎其淸也，金石不得無以鳴。",
                    "zhushu": "聲由寂彰。漻，李良由反，徐力蕭反，廣雅下巧反，云：清貌。"
                },
                {
                    "paragraph": "故金石有聲，不考不鳴。",
                    "zhushu": "因以喻體，道者，物感而後應也。"
                },
                {
                    "paragraph": "萬物孰能定之？",
                    "zhushu": "應感無方。"
                },
                {
                    "paragraph": "夫王德之人，素逝而恥通於事，",
                    "zhushu": "任素而往耳，非好通於事也。好，呼報反。"
                },
                {
                    "paragraph": "立之本原而知通於神，",
                    "zhushu": "本立而知不逆。知，音智，註同。"
                },
                {
                    "paragraph": "故其德廣，",
                    "zhushu": "任素通神，而後彌廣。"
                },
                {
                    "paragraph": "其心之出，有物採之。",
                    "zhushu": "物採之而後出耳，非先物而唱也。"
                },
                {
                    "paragraph": "故形非道不生，生非德不明。存形窮生，立德明道，非王德者邪？蕩蕩乎，忽然出，勃然動，而萬物從之乎？此謂王德之人。",
                    "zhushu": "忽勃，皆無心而應之貌。動出無心，故萬物從之，斯蕩蕩矣。故能存形窮生，立德明道，而成王德也。"
                },
                {
                    "paragraph": "視乎冥冥，聽乎無聲。冥冥之中，獨見曉焉；無聲之中，獨聞和焉。",
                    "zhushu": "若夫視聽而不寄之於寂，則有闇昧而不和也。"
                },
                {
                    "paragraph": "故深之又深，而能物焉，",
                    "zhushu": "窮其原而後能物物。"
                },
                {
                    "paragraph": "神之又神，而能精焉。",
                    "zhushu": "極至順而後能盡妙。"
                },
                {
                    "paragraph": "故其與萬物接也，至無而供其求，",
                    "zhushu": "我確斯而都任彼，則彼求自供。○供音恭，本亦作恭。確，古學反。斯音賜，又如字。"
                },
                {
                    "paragraph": "時騁而要其宿，大小，長短，脩遠。",
                    "zhushu": "皆恣而任之，會其所極而已。"
                },
                {
                    "paragraph": "黃帝遊乎赤水之北，登乎崐崘之丘而南望。還歸，遺其玄珠。",
                    "zhushu": "此寄明得眞之所由。○赤水，李云：水在崐崘山下。還，音旋。玄珠，司馬云：道眞也。"
                },
                {
                    "paragraph": "使知索之而不得，",
                    "zhushu": "言用知不足以得眞。○知，音智，註及下音同。索，所白反，下同。"
                },
                {
                    "paragraph": "使離朱索之而不得，使喫詬索之而不得也。",
                    "zhushu": "聦明喫詬，失眞愈逺。○喫，口懈反。詬，口豆反。司馬云：喫詬，多力也。"
                },
                {
                    "paragraph": "乃使象罔，象罔得之。黃帝曰：異哉！象罔乃可以得之乎？",
                    "zhushu": "明得眞者。非用心也。象罔然即眞也。"
                },
                {
                    "paragraph": "堯之師曰許由，許由之師曰齧缺，齧缺之師曰王倪，王倪之師曰被衣。堯問於許由曰：齧缺可以配天乎？",
                    "zhushu": "謂爲天子。○倪，徐五𠔃反。被音披。"
                },
                {
                    "paragraph": "吾藉王倪以要之。",
                    "zhushu": "欲因其師，以要而使之。○要，一遥反，注同。"
                },
                {
                    "paragraph": "許由曰：殆哉，圾乎天下。",
                    "zhushu": "圾，危也。○圾，本又作岌，五急反，又五合反，郭、李云：危也。"
                },
                {
                    "paragraph": "齧缺之爲人也，聦明叡知，給數以敏，其性過人，",
                    "zhushu": "聦敏過人，則使人跂之，屢傷於人也。○數音朔。"
                },
                {
                    "paragraph": "而又乃以人受天。",
                    "zhushu": "用知以求復其自然。"
                },
                {
                    "paragraph": "彼審乎禁過，而不知過之所由生。",
                    "zhushu": "夫過生於聦知，而又後知以禁之，其過彌甚矣。故曰無過在去知，不在於強禁。○去，起吕反。強，其文反。"
                },
                {
                    "paragraph": "與之配天乎？彼且乘人而無天，",
                    "zhushu": "若與之天下，彼且遂使後世任知而失眞。"
                },
                {
                    "paragraph": "方且本身而異形，",
                    "zhushu": "夫以萬物爲本，則羣變可一，而異形可同。斯迹也，將遂使後世由已以制物，則萬物乖矣。○且如字。凡言方且者，言方將有所爲也。"
                },
                {
                    "paragraph": "方且尊知而火馳，",
                    "zhushu": "賢者當位於前，則知見尊於後，奔競而火馳也。"
                },
                {
                    "paragraph": "方且爲緒使，",
                    "zhushu": "將興後世，事役之端。"
                },
                {
                    "paragraph": "方且爲物絯，",
                    "zhushu": "將遂使後世拘牽而制物。○絯，徐戸隔反，廣雅公才反，云束也。與郭義同，今用廣雅音。"
                },
                {
                    "paragraph": "方且四顧而物應，",
                    "zhushu": "將遂使後世指麾以動物，令應工務。○令，力呈反。"
                },
                {
                    "paragraph": "方且應衆宜，",
                    "zhushu": "將遂使後世不能忘善，而利仁以應冝也。"
                },
                {
                    "paragraph": "方且與物化，",
                    "zhushu": "將遂使後世與物相逐，而不能自得於內。"
                },
                {
                    "paragraph": "而未始有恒。",
                    "zhushu": "此皆盡當時之宜也。然今日受其德，而明日承其弊矣，故曰未始有恒。"
                },
                {
                    "paragraph": "夫何足以配天乎？雖然，有族有祖，",
                    "zhushu": "其事𩔖可得而祖效。"
                },
                {
                    "paragraph": "可以爲衆父，而不可以爲衆父父。",
                    "zhushu": "衆父父者，所以迹也。"
                },
                {
                    "paragraph": "治，亂之率也，",
                    "zhushu": "言非但治主，乃爲亂率。○治，直吏反，注同。率，色𩔖反，注同，又色律反。"
                },
                {
                    "paragraph": "北面之禍也，",
                    "zhushu": "夫桀紂非能殺賢臣，乃頼聖知之迹以禍之。"
                },
                {
                    "paragraph": "南面之賊也。",
                    "zhushu": "田恒非能殺君，乃資仁義以賊之。○殺音試，本又作弑，音同。"
                },
                {
                    "paragraph": "堯觀乎華，華封人曰：嘻！聖人！請祝聖人。使聖人壽。堯曰：辭。使聖人富。堯曰：辭。使聖人多男子。堯曰：辭。封人曰：壽富多男子，人之所欲也，女獨不欲，何邪？堯曰：多男子則多懼，富則多事，壽則多辱。是三者，非所以養德也，故辭。封人曰：始也我以女爲聖人邪，今然君子也。天生萬民，必授之職。多男子而授之職，則何懼之有？",
                    "zhushu": "物皆得所而志定也。○華，胡化反，又胡花反，司馬云：地名也。封人，司馬云：守封疆人也。嘻，音熈。祝，之又反，又州六反。女音汝，後同。"
                },
                {
                    "paragraph": "富而使人分之，則何事之有？",
                    "zhushu": "寄之天下，故無事也。"
                },
                {
                    "paragraph": "夫聖人鶉居",
                    "zhushu": "無意而其安也。○鶉音淳居。鶉居，謂無常處也。又云：如鶉之居，猶言野處。"
                },
                {
                    "paragraph": "而鷇食，",
                    "zhushu": "仰物而足。○鷇，口豆反，食，爾雅云：主哺鷇。鷇食者，言仰物而足也。"
                },
                {
                    "paragraph": "鳥行而無彰。",
                    "zhushu": "率性而動，非常迹也。"
                },
                {
                    "paragraph": "天下有道，則與物皆昌，",
                    "zhushu": "猖狂𡚶行而自　大方也。"
                },
                {
                    "paragraph": "天下無道，則脩德就間。",
                    "zhushu": "雖湯武之事，苟順天應人，未爲不間也。故無爲而無不爲者，非不間也。○間音閑，注同。"
                },
                {
                    "paragraph": "千歲厭世，去而上僊，",
                    "zhushu": "夫至人極壽命之長，任窮理之變，其生也天行，其死也物化，故云厭世而上僊也。僊音仙。"
                },
                {
                    "paragraph": "乗彼白雲，至于帝鄕。",
                    "zhushu": "氣之散，無不之，"
                },
                {
                    "paragraph": "三患莫至，身常無殃，則何辱之有？封人去之，堯隨之曰：請問。封人曰：退已。堯治天下，伯成子高立爲諸侯。堯授舜，舜授禹，伯成子高辭爲諸侯而耕。禹往見之，則耕在野。禹趨就下風，立而問焉，曰：昔堯治天下，吾子立爲諸侯。堯授舜，舜授予，而吾子辭爲諸侯而耕。敢問其故何也？子高曰：昔堯治天下，不賞而民勸，不罰而民畏。今子賞罰而民且不仁，德自此衰，刑自此立，後世之亂自此始矣。夫子闔行邪？無落吾事。俋俋乎耕而不顧。",
                    "zhushu": "夫禹時三聖相承，治成德備，功美漸去，故史籍無所載。仲尼不能間，是以雖有天下而不與焉，斯乃有而無之也。故考其時，而禹爲最優，計其人，則雖三聖，故一堯耳。時無聖人，故天下之心俄然歸啓。夫至公而居當者，付天下於百姓，取與之非巳，故失之不求，得之不辭，忽然而往，侗然而來，是以受非毀於廉節之士，而名列於三王，未足怪也。莊子因斯以明堯之弊，弊起於堯而釁成於禹，况後世之無聖乎？寄逺迹於子高，便棄而不治，將以絶聖而反一，遺知而寧極耳，其實則未聞也。夫莊子之言，不可以一𡍼詰。或以黃帝之迹，秃堯舜之脛，豈獨貴堯而賤禹哉？故當遺其所寄，而錄其絶聖棄知之意焉。○伯成子高通變經云：老子從此天地𨳩闢以來，吾身一壬三百變，後世得道。伯成子高是也。闔，本亦作盍，胡臘反。落，猶發也。俋俋，徐於執反，徐直立反，李云：耕貌。一云耕人行貌，又音秩，又於十反，字林云：勇壯貌。治，直吏反。間，間厠之間。與音預，同，音洞，又音同。"
                },
                {
                    "paragraph": "泰初有無，無有無名，",
                    "zhushu": "無有，故無所名。○泰初易說云：氣之始也。"
                },
                {
                    "paragraph": "一之所起，有一而未形。",
                    "zhushu": "一者有之𥘉，至妙者也。至妙故未有物理之形耳。夫一之所起，起於至一，非起於無也。然莊子之所以屢稱無於𥘉者，何哉？𥘉者，未生而得生，得生之難，而猶上不資於無，下不待於知，突然而自得此生矣。又何營生於巳生，以失其自生哉。"
                },
                {
                    "paragraph": "物得以生，謂之德。",
                    "zhushu": "夫無不能生物，而云物得以生，乃所以明物生之自得。任其自得，斯可謂德也。"
                },
                {
                    "paragraph": "未形者有分，且然無間，謂之命。留動而生物，物成生理，謂之形。形體保神，各有儀則，謂之性。",
                    "zhushu": "夫德形性命，因變立名，其於自爾一也。○分，符問反。間如字，留或作流。"
                },
                {
                    "paragraph": "性脩反德，德至同於初。",
                    "zhushu": "恒以不爲而自得之。"
                },
                {
                    "paragraph": "同乃虚，虚乃大，",
                    "zhushu": "不同於初而中道有爲，則其懷中，故爲有物也，有物而容養之德小矣。"
                },
                {
                    "paragraph": "合喙鳴，",
                    "zhushu": "無心於言而自言者，合於喙鳴。○喙，丁豆反，又充芮、喜穢二反。"
                },
                {
                    "paragraph": "喙鳴合，與天地爲合。",
                    "zhushu": "天地亦無心而自動。"
                },
                {
                    "paragraph": "其合緡緡，若愚若昬，",
                    "zhushu": "坐忘而自合耳，非照察以合之。○緡，咸巾反。"
                },
                {
                    "paragraph": "是謂玄德，同乎大順。",
                    "zhushu": "德玄而所順者大矣。"
                },
                {
                    "paragraph": "夫子問于老聃曰：有人治道若相放，可不可，然不然。",
                    "zhushu": "若相放效強，以不可爲可，不然爲然，斯矯其性情也。○夫子，仲尼也。相放，甫狂反，注同，本亦作方，如字，又甫往反。強，其兩反。"
                },
                {
                    "paragraph": "辯者有言曰：離堅白若縣㝢。",
                    "zhushu": "言其高顯易見。○縣音玄。㝢音字，司馬云：辯明白，若縣室在人前也。易，以䜴反。"
                },
                {
                    "paragraph": "若是則可謂聖人乎？老聃曰：是胥易技係。勞形怵心者也。執留之狗成思，猨狙之便自山林來。",
                    "zhushu": "言此皆失其常然也。○技，其綺反。執留，如字，本又作留，音同。一本作狸，亦如字。司馬云：狸，竹䑕也。一云：執留之狗，謂有能，故被留係，成愁思也。猨音𡊮。狙，七徐反。便，婢靣反，徐扶靣反。司馬云：言便捷見捕。"
                },
                {
                    "paragraph": "丘，予告若而所不能聞，與而所不能言。凡有首有趾、無心無耳者衆，",
                    "zhushu": "首趾，猶始終也。無心無耳，言其自化。"
                },
                {
                    "paragraph": "有形者與無形無狀而皆存者盡無。",
                    "zhushu": "言有形者善變，不能與無形無狀者並存也。故善治道者，不以故自持也，將順日新之化而巳。"
                },
                {
                    "paragraph": "其動止也，其死生也，其廢起也，此又非其所以也。",
                    "zhushu": "此言動止死生，盛衰廢興，未始有恒，皆自然而然，非其所用而然，故放之而自得也。"
                },
                {
                    "paragraph": "有治在人，",
                    "zhushu": "不在乎主自用。"
                },
                {
                    "paragraph": "忘乎物，忘乎天，其名爲忘己。",
                    "zhushu": "天物皆忘，非獨忘己，復何所有哉？○復，扶又反。"
                },
                {
                    "paragraph": "忘己之人，是之謂入於天。",
                    "zhushu": "人之所不能忘者巳也。巳猶忘之，又奚識哉。斯乃不識不知而冥於自然。"
                },
                {
                    "paragraph": "將閭葂見季徹曰：魯君謂葂也曰：請受教。辭不獲命，旣已告矣，未知中否，請嘗薦之。吾謂魯君曰：必服恭儉，抜出公忠之屬，而無阿私，民孰敢不輯？季徹局局然笑曰：若夫子之言，於帝王之德，猶螳蜋之怒臂以當車軼，則必不勝任矣。",
                    "zhushu": "必服恭儉，非忘儉而儉也。抜出公忠，非忘忠而忠也。故雖無阿私，而不足以勝矯詐之任也。○將，一本作蔣閭，萬於反。葂，字亦作莬，音免，又音晚，郭音同。蔣閭莬，人姓名也。一云姓蔣閭名葂，或云姓蔣名閭葂也。季徹，人姓名也，蓋季氏之族，魯君或云定公。中，丁仲反。輯音集，爾雅曰：和也，又側立反，郭思魚反。局局，其玉反，一云大𥬇之貌。螳蜋音堂。郎軼。音轍。勝，音升，注同。"
                },
                {
                    "paragraph": "且若是，則其自爲處危，其觀臺",
                    "zhushu": "此皆自處高顯，若臺觀之可覩也。○處，其據反，本又作處。觀，古亂反，注同。"
                },
                {
                    "paragraph": "多物，將往",
                    "zhushu": "將使物不止於本性之分，而矯跂自多以附之，"
                },
                {
                    "paragraph": "投迹者衆。",
                    "zhushu": "亢足投迹，不安其本歩也。"
                },
                {
                    "paragraph": "蔣閭葂覤覤然驚曰：葂也，汒若於夫子之所言矣。雖然，願先生之言其風也。季徹曰：大聖之治天下也，搖蕩民心，使之成教易俗，舉滅其賊心，而皆進其獨志，若性之自爲，而民不知其所由然。",
                    "zhushu": "夫志各有趣，不可相效也。故因其自揺而揺之，則雖揺而非爲也；因其自蕩而蕩之，則雖蕩而非動也。故其賊心自㓕，獨志自進，教成俗易，悶然無迹，履性自爲，而不知所由，皆云我自然矣。舉，皆也。○覤，許逆反，又生責反，或云驚懼之貌。汒，本或作芒，武剛反，郭武蕩反。悶音門。"
                },
                {
                    "paragraph": "若然者，豈兄堯舜之教民，溟涬然弟之哉？",
                    "zhushu": "溟涬，甚貴之謂也。不肯多謝堯舜，而推之爲兄也。○兄，元嘉本作足。溟，亡頂反。涬，戸頂反。"
                },
                {
                    "paragraph": "欲同乎德而心居矣。",
                    "zhushu": "居者，不逐於外也。心不居則德不同也。"
                },
                {
                    "paragraph": "子貢南遊於楚，反於晉，過漢隂，見一丈人方將爲圃畦，鑿隧而入井，抱甕而出灌，搰搰然用力甚多而見功寡。子貢曰：有械於此，一日浸百畦，用力甚寡而見功多，夫子不欲乎？爲圃者卬而視之，曰：奈何？曰：鑿木爲機，後重前輕，挈水若抽，數如泆湯，其名爲橰。爲圃者忿然作色而笑曰：吾聞之吾師，有機械者必有機事，有機事者必有機心。機心存於胷中，則純白不備；純白不備，則神生不定。神生不定者，道之所不載也。吾非不知，羞而不爲也。",
                    "zhushu": "夫用時之所用者，乃純備也。斯人欲脩純備而抱一守古，失其㫖也。○圃，布戸反，又音布，園也。李云：菜蔬曰圃。畦，戸圭反，李云：呼中曰畦。說文云：五十畒曰畦。隧，音遂，李云：道也。甕，鳥送反，字林作瓮。搰，苦骨反，徐、李苦滑反，郭忽滑反，用力貌。一音胡没反。械，戶戒反，字林作械，李云：器械也。浸，子鴆反，司馬云：灌也。卬，音抑，本又作仰。挈，口節反。抽，敕留反。李云：引也。司馬、崔本作流。數，所角反，徐所錄反。泆湯，音逸，本或作溢。李云：疾速如湯沸溢也。司馬本作佚蕩，亦言其往來數疾如佚蕩。佚蕩，唐佚也。橰，本又作橋，或作臯，同，音羔，徐居橋反。司馬、李云：桔橰也。吾師，謂老子也。"
                },
                {
                    "paragraph": "子貢瞞然慙俯而不對。有間，爲圃者曰：子奚爲者邪？曰：孔丘之徒也。爲圃者曰：子非夫博學以擬聖，於于以蓋衆，獨弦哀歌以賣名聲於天下者乎？汝方將忘汝神氣，墮汝形骸，而庶幾乎？",
                    "zhushu": "不忘不墮，則無庶幾之道。○瞞，武版反，又亡安反，字林云：目皆平貌。李天典反，慙貌，一音門，又亡于反。司馬本作撫，音武。崔本作撫。於于，並如字，本或作於吁，音同。司馬云：夸誕貌。一云：行仁恩之貌。蓋司馬本作善。墮，許規反。"
                },
                {
                    "paragraph": "而身之不能治，而何暇治天下乎？子往矣，無乏吾事。子貢卑陬失色，頊頊然不自得，行三十里而後愈。其弟子曰：向之人何爲者邪？夫子何故見之變容失色，終日不自反邪？曰：始吾以爲天下一人耳，",
                    "zhushu": "謂孔子也。○乏，廢也。陬，走侯反，徐側留反。李云：卑陬愧懼貌。一云：顔色不自得也。頊頊，本又作旭旭，許玉反，李云：自失貌。向，許亮反，本又作郷，音同。後倣此。"
                },
                {
                    "paragraph": "不知復有夫人也。吾聞之夫子，事求可，功求成，用力少，見功多者，聖人之道。",
                    "zhushu": "聖人之道，即用百姓之心耳。○復，扶又反。夫音符，下夫人同。"
                },
                {
                    "paragraph": "今徒不然。執道者德全，德全者形全，形全者神全，神全者，聖人之道也。託生與民並行而不知其所之，汒乎淳備哉！功利機巧，必忘夫人之心。",
                    "zhushu": "此乃聖王之道，非夫人也。子貢聞其假脩之說而服之，未知純白者之同乎世也。○汒，莫剛反，心或作道。"
                },
                {
                    "paragraph": "若夫人者，非其志不之，非其心不爲。雖以天下譽之，得其所謂，謷然不顧；以天下非之，失其所謂，儻然不受。天下之非譽，無益損焉。是謂全德之人哉！我之謂風波之民，",
                    "zhushu": "此宋榮子之徒，未足以爲全德，子貢之迷没於此人，即若列子之心醉於季咸也。○譽音餘，下同。謷，五羔反，司馬本作謷。儻，本亦作精，司馬本作㒉，同，勑蕩反，郭此更反。"
                },
                {
                    "paragraph": "反於魯以吿孔子。孔子曰：彼假脩渾沌氏之術者也。",
                    "zhushu": "以其背今向古，修爲世事，故知其非眞渾沌也。○渾，胡本反。沌，徒本反。背音佩。"
                },
                {
                    "paragraph": "識其一不知其二，",
                    "zhushu": "徒識修古抱灌之朴，而不知因時任物之易也。○易，以䜴反。"
                },
                {
                    "paragraph": "治其內而不治其外。",
                    "zhushu": "夫眞渾沌，都不治也，豈以外內爲異，而偏有所治哉。"
                },
                {
                    "paragraph": "夫明白入素，無爲復朴，體性抱神，以遊世俗之間者，汝將固驚邪？",
                    "zhushu": "此眞渾沌也。故與世同波而不自失，則雖遊於世俗，而泯然無迹，豈必使汝驚哉。"
                },
                {
                    "paragraph": "且渾沌氏之術，予與汝何足以識之哉？",
                    "zhushu": "在彼爲彼，在此爲此，渾沌玄同，孰識之哉？所識者常識其迹耳。"
                },
                {
                    "paragraph": "諄芒將東之大壑，適遇苑風於東海之濱。苑風曰：子將奚之？曰：將之大壑。曰：奚爲焉？曰：夫大壑之爲物也，注焉而不滿，酌焉而不竭，吾將遊焉。苑風曰：夫子無意于橫目之民乎？願聞聖治。諄芒曰：聖治乎，官施而不失其冝，抜舉而不失其能，畢見其情事而行其所爲，",
                    "zhushu": "皆因而任之。○諄，郭之倫反，又述倫反。芒，本或作汒，武剛反。李云：望之諄諄，察之芒芒，故曰諄芒。一云：姓名也。或云：霧氣也。壑，火各反。李云：大壑，東海也。苑風，本亦作宛，徐於阮反。李云：小貌，謂遊世俗也。一云：苑風，姓名。一云：扶搖大風也。濵音賓。酌，一本作取。橫目之民，李云：倮虫之屬。欲令其治之也。聞，本或依司馬云作問，下同。治，直吏反，下皆同。施，始支反，又始智反。司馬云：施政布教，各得其宜。"
                },
                {
                    "paragraph": "行言自爲而天下化。",
                    "zhushu": "使物爲之，則不化也。"
                },
                {
                    "paragraph": "手撓顧指，四方之民莫不俱至，此之謂聖治。",
                    "zhushu": "言其指麾顧眄，而民各至其性也，任其自爲故。○手撓，而小反，又而了反，司馬云：動也。一云：謂指麾四方也。顧指，如字。向云顧指者，言指麾顧盻而治也。或音頥，本亦作頥，以之反，謂舉頥指麾也。"
                },
                {
                    "paragraph": "願聞德人。曰：德人者，居無思，行無慮，",
                    "zhushu": "率自然耳。"
                },
                {
                    "paragraph": "不藏是非美惡。",
                    "zhushu": "無是非於胷中，而任之天下。○惡，烏路反。"
                },
                {
                    "paragraph": "四海之內共利之之謂恱，共給之之爲安。",
                    "zhushu": "無自私之懷也。"
                },
                {
                    "paragraph": "怊乎若嬰兒之失其母也，儻乎若行而失其道也。財用有餘而不知其所自來，飮食取足而不知其所從，此謂德人之容。",
                    "zhushu": "德者，神人迹也，故曰容。○怊音超，字林云：悵也。徐尺遥反，郭音條。儻，敕黨反，司馬本作𢴤。容，牟凶反，或云。依注當作客。"
                },
                {
                    "paragraph": "願聞神人。",
                    "zhushu": "願聞所以迹也。"
                },
                {
                    "paragraph": "曰：上神乗光，與形㓕亡，",
                    "zhushu": "乗光者，乃無光。"
                },
                {
                    "paragraph": "此謂照曠。",
                    "zhushu": "無我而任物，空虚無所攘者，非闇塞也。"
                },
                {
                    "paragraph": "致命盡情，天地樂而萬事銷亡，",
                    "zhushu": "情盡命至，天地樂矣。事不妨樂，斯無事矣。○樂音洛，注同。銷，徐音消。"
                },
                {
                    "paragraph": "萬物復情，此之謂混冥。",
                    "zhushu": "情復而混冥無迹也。○混，胡本反。"
                },
                {
                    "paragraph": "門無鬼與赤張滿稽觀於武王之師，赤張滿稽曰：不及有虞氏乎？故離此患也。門無鬼曰：天下均治而有虞氏治之邪？其亂而後治之與？",
                    "zhushu": "言二聖俱以亂故治之，則揖讓之與用師，直是時異耳，未有勝負於其間也。○門無鬼，司馬本作無畏，云門，姓；無畏，字也。滿，本或作蒲。稽，古奚反。李云：門，赤張氏也。無鬼，滿稽名也。治，直吏反，下及注均治並同。與音餘，本又作邪。"
                },
                {
                    "paragraph": "赤張滿稽曰：天下均治之爲願，而何計以有虞氏爲？",
                    "zhushu": "均治則願各足矣，復何爲計有虞氏之德而推以爲君哉？許無鬼之言是也。○復，扶又反，下章注同。"
                },
                {
                    "paragraph": "有虞氏之藥瘍也，",
                    "zhushu": "天下皆患創亂，故求虞氏之藥。○瘍，音羊，李云：頭創也。言創以喻亂，求虞氏薬治之。司馬云：疵瘍也。創，𥘉良反。"
                },
                {
                    "paragraph": "秃而施髢，病而求醫。孝子操藥以脩慈父，其色燋然，聖人羞之。",
                    "zhushu": "明治天下者，非以爲榮。○秃，吐木反。髢，大細反，司馬云：髲也。又吐帝反，郭音毛。李云：髦髮也。操，七刀反。燋，將遙反，又音撨。"
                },
                {
                    "paragraph": "至德之世，不尙賢，",
                    "zhushu": "賢當其位，非尚之也。"
                },
                {
                    "paragraph": "不使能，",
                    "zhushu": "能者自爲，非使之也。"
                },
                {
                    "paragraph": "上如標枝，",
                    "zhushu": "出物上而不自高也。○標，方小反，徐方遥方，又方妙反，言樹標之枝，無心在上也。"
                },
                {
                    "paragraph": "民如野鹿。",
                    "zhushu": "放而自得也。"
                },
                {
                    "paragraph": "端正而不知以爲義，相愛而不知以爲仁，實而不知以爲忠，當而不知以爲信，",
                    "zhushu": "率性自然，非由知也。"
                },
                {
                    "paragraph": "蠢動而相使不以爲賜。",
                    "zhushu": "用其自動，故動而不謝。○蠢，郭處允反，動也。"
                },
                {
                    "paragraph": "是故行而無迹，",
                    "zhushu": "王能任其自行，故無迹也。"
                },
                {
                    "paragraph": "事而無傳。",
                    "zhushu": "各止其分，故不傳敎於彼也。○傳，文專反。"
                },
                {
                    "paragraph": "孝子不䛕其親，忠臣不諂其君。臣子之盛也。親之所言而然，所行而善，則世俗謂之不肖子；君之所言而然，所行而善，則世俗謂之不肖臣。而未知此其必然邪？",
                    "zhushu": "此直違俗而從君親，故俗謂不肖耳，未知至當正在何許。○䛕，羊朱反，郭貽附反。諂，敕檢反。肖音𥬇。"
                },
                {
                    "paragraph": "世俗之所謂然而然之，所謂善而善之，則不謂之道，䛕之人也。然則俗故嚴於親而尊於君邪？",
                    "zhushu": "言俗不爲尊嚴於君親而從俗，俗不謂之諂，明尊嚴不足以服物，則服物者更在於從俗也。是以聖人未甞獨異於世，必與時消息，故在皇爲皇，在王爲王，豈有背俗而用我哉。○之道，音導，下同。背音佩。"
                },
                {
                    "paragraph": "謂己道人則勃然作色，謂己䛕人，則怫然作色，",
                    "zhushu": "世俗遂以多同爲正，故謂之道。䛕則作色不受。○勃，歩忽反，謂巳。䛕人，本多作衆人，下同。司馬云：衆人，凡人也。怫，符弗反，郭敷謂反。"
                },
                {
                    "paragraph": "而終身道人也，終身䛕人也。",
                    "zhushu": "亦不問道理，期於相善耳。"
                },
                {
                    "paragraph": "合譬飾辭聚衆也，是終始本末不相坐，",
                    "zhushu": "夫合譬飾辭，應受道䛕之罪，而世復以此得人，以此聚衆，亦爲從俗者，𢘆。不見罪坐也。○坐，才臥反，注同。"
                },
                {
                    "paragraph": "垂衣裳，設采色，動容貌，以媚一世，而不自謂道䛕，與夫人之爲徒通是非而不自謂衆人，愚之至也。",
                    "zhushu": "世皆至愚，乃更不可不從。○夫音符。"
                },
                {
                    "paragraph": "知其愚者，非大愚也；知其惑者，非大惑也。大惑者，終身不解，大愚者終身不靈。",
                    "zhushu": "夫聖人道同而帝王殊迹者，誠世俗之惑不可解，故隨而任之。○解音蟹，又佳買反。不靈，本又作無靈，司馬云：靈，曉也。"
                },
                {
                    "paragraph": "三人行而一人惑，所適者猶可致也，惑者少也。二人惑則勞而不至，惑者勝也。而今也以天下惑，予雖有祈嚮，不可得也，不亦悲乎！",
                    "zhushu": "天下都惑，雖我有求嚮至道之情，而終不可得，故堯舜、湯武隨時而巳。○祈嚮，許亮反，司馬云：祈，求也。"
                },
                {
                    "paragraph": "大聲不入於里耳，",
                    "zhushu": "非委巷之所尚也。○大聲，司馬云：謂咸池六英之樂也。"
                },
                {
                    "paragraph": "折揚皇荂，則嗑然而𥬇。",
                    "zhushu": "俗人得嘖曲，則同聲動𥬇也。○折，之列反。皇荂，况花反，又憮于反，本又作華，音花。司馬本作里華。嗑，許甲反。李云：折揚、皇華，皆古歌曲也。嗑，𥬇聲也。本又作嗌，烏邈反，司馬本作榼。嘖，苦責反，本又作嗑。"
                },
                {
                    "paragraph": "是故高言不止於衆人之心，",
                    "zhushu": "不以存懷。"
                },
                {
                    "paragraph": "至言不出，俗言勝也。",
                    "zhushu": "此天下所以未曾用聖而常自用也。"
                },
                {
                    "paragraph": "以二𦈢鍾惑。而所適不得矣。",
                    "zhushu": "各自信據，故不知所之。○以二缶鍾，𦈢應作垂，鍾應作踵。言垂脚空中，必不得有之適也。司馬本作二垂鍾，云：鍾，注意也。適，司馬云：至也。"
                },
                {
                    "paragraph": "而今也以天下惑。予雖有祈嚮。其庸可得邪。知其不可得也而強之。又一惑也。故莫若釋之而不推。",
                    "zhushu": "即而同之。○強，其丈反，下注同。"
                },
                {
                    "paragraph": "不推誰其比憂",
                    "zhushu": "趣令得當時之適，不強推之令解也，則相與無憂於一世矣。○比，毗至反，司馬本作鼻，云：始也。令，力呈反，下同。解，音蟹。"
                },
                {
                    "paragraph": "厲之人夜半生其子。遽取火而視之。汲汲然唯恐其似己也。",
                    "zhushu": "厲，惡人也。言天下皆不願爲惡，及其爲惡，或迫於苛役，或迷而失性耳。然迷者自思復，而厲者自思善，故我無爲而天下自化。○厲音頼，又如字。遽，巨據反，本或作蘧，音同。汲音急。苛音何。"
                },
                {
                    "paragraph": "百年之木，破爲犧樽。靑黃而文之。其斷在溝中。比犧樽於溝中之斷，則美惡有間矣。其於失性，一也。跖與曾、史，行義有間矣。然其失性，均也。且夫失性有五：一曰五色亂目，使目不明；二曰五聲亂耳，使耳不聦；三曰五臭薫鼻，困惾中顙；四曰五味濁口，使口厲爽；五曰趣舍滑心，使性飛揚。此五者，皆生之害也。而楊、墨乃始離跂自以爲得，非吾所謂得也。夫得者困，可以爲得乎？則鳩鴞之在於籠也，亦可以爲得矣。且夫趣舍聲色以柴其內，皮弁鷸冠搢笏紳脩以約其外，內支盈於柴柵，外重纆繳，睆睆然在纆繳之中而自以爲得，則是罪人交臂歷指，而虎豹在於囊檻，亦可以爲得矣。",
                    "zhushu": "○犧音羲，又素河反。斷，徒亂反，下同，本或作故。困，如字，本或作悃，音同。惾，子公反，郭音俊，又素奏反，李云：困惾，猶刻賊不通也。中，丁仲反。顙，桑蕩反。濁，本又作噣，音同。滑，李音骨，本亦作噣。離，力智反。跂，丘䜴反。鷸，尹必反，徐音述，本又作，　音同，鳥名也，一名翠，似燕，紺色，出鬱林，取其羽毛以飾冠。笏，音忽。紳音申，帶也。柵，楚格反，郭音策。重，直龍反。纆，音墨。繳，音灼，郭古弔反。睆睆，環版反。李云：窮視貌。一云眠目貌。交臂歷指。司馬云：交臂反縛也。歷指猶歷樓貌。檻，戸覽反。"
                }
            ]
        },
        {
            "name": "莊子外篇天道第十三",
            "paragraphs": [
                {
                    "paragraph": "莊子外篇天道第十三",
                    "zhushu": "音義曰：以義名篇。",
                    "type": 1
                },
                {
                    "paragraph": "天道運而無所積，故萬物成；帝道運而無所積，故天下歸；聖道運而無所積，故海內服。",
                    "zhushu": "此三者，皆恣物之性而無所牽滯也。○積謂滯積不通。"
                },
                {
                    "paragraph": "明於天，通於聖，六通四辟於帝王之德者，其自爲也，昧然無不靜者矣。",
                    "zhushu": "任其自爲，故雖六通四辟，而無傷於静也。○六通，謂六氣、隂、陽、風、雨、晦、明。四辟，毗赤反，謂四方開也。昧。音妹。"
                },
                {
                    "paragraph": "聖人之靜也，非曰靜也善，故靜也。",
                    "zhushu": "善之乃静，則有時而動也。"
                },
                {
                    "paragraph": "萬物無足以鐃心者，故靜也。",
                    "zhushu": "斯乃自得也。○鐃，乃孝反，又女交反，一音而小反。"
                },
                {
                    "paragraph": "水靜則明燭鬚眉，平中准，大匠取法焉。水靜猶明，而況精神？聖人之心靜乎？天地之鑒也，萬物之鏡也。",
                    "zhushu": "夫有其具而任其自爲，故所照無不洞明。○中，丁仲反。大匠，或云天子也。"
                },
                {
                    "paragraph": "夫虚靜、恬淡、寂漠、無爲者，天地之平而道德之至，",
                    "zhushu": "凡不平不至者，生於有爲。○淡，徒暫反。"
                },
                {
                    "paragraph": "故帝王聖人休焉。",
                    "zhushu": "未甞動也。"
                },
                {
                    "paragraph": "休則虚，虚則實，實者倫矣。",
                    "zhushu": "倫，理也。"
                },
                {
                    "paragraph": "虚則靜，靜則動，動則得矣。",
                    "zhushu": "不失其所以動。"
                },
                {
                    "paragraph": "靜則無爲，無爲也，則任事者責矣。",
                    "zhushu": "夫無爲也，則羣才萬品，各任其事，而自當其責矣。故曰：巍巍乎，舜禹之有天下而不與焉。此之謂也。○巍，魚歸反。與音預。"
                },
                {
                    "paragraph": "無爲則俞俞，俞俞者，憂患不能處，年壽長矣。",
                    "zhushu": "俞俞然，從容自得之貌。○俞俞，羊朱反，廣雅云：喜也。又音喻。從，七容反。"
                },
                {
                    "paragraph": "夫虚靜、恬淡、寂漠、無爲者，萬物之本也。",
                    "zhushu": "尋其本皆在不爲中來。"
                },
                {
                    "paragraph": "明此以南鄕，堯之爲君也；明此以北靣舜之爲臣也。以此處上，帝王天子之德也。以此處下，玄聖素王之道也。",
                    "zhushu": "此皆無爲之至也。有其道，爲天下所歸，而無其爵者，所謂素王自貴也。○鄕，許亮反，本亦作嚮。王，于况反，注同。"
                },
                {
                    "paragraph": "以此退居而間游江海山林之士服。以此進爲而撫世，則功大名顯而天下一也。",
                    "zhushu": "此又其次也。故退則巢、許之流，進則伊、望之倫也。夫無爲之體大矣，天下何所不爲哉？故主上不爲冡宰之任，則伊、吕静而司尹矣；冡宰不爲百官之所執，則百官静而御事矣；百官不爲萬民之所務，則萬民静而安其業矣；萬民不易彼我之所能，則天下之彼我静而自得矣。故自天子以下至于庶人，下及昆蟲，孰能有爲而成哉？是故彌無爲而彌尊也。○間音閒。"
                },
                {
                    "paragraph": "靜而聖，動而王，",
                    "zhushu": "時行則行，時止則止。"
                },
                {
                    "paragraph": "無爲也而尊",
                    "zhushu": "，自然爲物所尊奉。"
                },
                {
                    "paragraph": "撲素而天下莫能與之爭美。",
                    "zhushu": "夫美配天者，唯撲素也。"
                },
                {
                    "paragraph": "夫明白於天地之德者，此之謂大本大宗，與天和者也。",
                    "zhushu": "天地以無爲爲德，故明其宗本，則與天地無逆也。"
                },
                {
                    "paragraph": "所以均調天下，與人和者也。",
                    "zhushu": "夫順天，所以應人也，故天和至而人和盡也。"
                },
                {
                    "paragraph": "與人和者謂之人樂，與天和者謂之天樂。",
                    "zhushu": "天樂適，則人樂足矣。○樂音洛，下同。"
                },
                {
                    "paragraph": "莊子曰：吾師乎！吾師乎！𩐈萬物而不爲戾，",
                    "zhushu": "變而相雜，故曰𩐎自𩐈耳，非吾師之暴戾。○𩐎，子兮反。戾，力計反，暴也。"
                },
                {
                    "paragraph": "澤及萬世而不爲仁，",
                    "zhushu": "仁者，兼愛之名耳，無愛故無所稱仁。"
                },
                {
                    "paragraph": "長於上古而不爲壽，",
                    "zhushu": "壽者，期之逺耳。無期，故無所稱壽。○長，丁丈反，直良反。"
                },
                {
                    "paragraph": "覆載天地，刻彫衆形而不爲巧，",
                    "zhushu": "巧者爲之妙耳，皆自耳，故無所稱巧。"
                },
                {
                    "paragraph": "此之謂天樂。",
                    "zhushu": "忘樂而樂足。○樂音洛，章內同。"
                },
                {
                    "paragraph": "故曰：知天樂者，其生也天行，其死也物化，靜而與隂同德，動而與陽同波。故知天樂者，無天怨，無人非，無物累，無鬼責。故曰：其動也天，其靜也地，",
                    "zhushu": "動静雖殊，無心一也。"
                },
                {
                    "paragraph": "一心定而王天下。其鬼不祟，其魂不疲，",
                    "zhushu": "常無心，故王天下而不疲病。○王，往况反，注及下王天同。祟，雖遂反，徐息𩔖反，李云：禍也。"
                },
                {
                    "paragraph": "一心定而萬物服。言以虚靜推於天地，通於萬物，此之謂天樂。",
                    "zhushu": "我心常静，則萬物之心通矣。通則服，不通則叛。"
                },
                {
                    "paragraph": "天樂者，聖人之心以畜天下也。",
                    "zhushu": "聖人之心，所以畜天下者奚爲哉？天樂而巳。○畜，許六反，注同。"
                },
                {
                    "paragraph": "夫帝王之德，以天下爲宗，以道德爲主，以無爲爲常。無爲也，則用天下而有餘；",
                    "zhushu": "有餘者，閑暇之謂也。"
                },
                {
                    "paragraph": "有爲也，則爲天下用而不足。",
                    "zhushu": "不足者，汲汲然欲爲物用也。欲爲物用，故可得而臣也。及其爲臣，亦有餘也。"
                },
                {
                    "paragraph": "故古之人貴夫無爲也。上無爲也，下亦無爲也，是下與上同德。下與上同德則不臣，下有爲也，上亦有爲也，是上與下同道，上與下同道則不主。",
                    "zhushu": "夫工人無爲於刻木，而有爲於用斧；主上無爲於親事，而有爲於用臣。臣能親事，主能用臣；斧能刻木，而工能用斧。各當其能，則天理自然，非有爲也。若乃主代臣事，則非主矣；臣秉主用，則非臣矣。故各司其任，則上下咸得，而無爲之理至矣。"
                },
                {
                    "paragraph": "上必無爲而用天下，下必有爲爲天下用，此不易之道也。",
                    "zhushu": "無爲之言，不可不察也。夫用天下者，亦有用之爲耳。然自得此爲，率性而動，故謂之無爲也。今之爲天下用者，亦自得耳。但居下者親事，故雖舜禹爲臣，猶稱有爲。故對上下，則君静而臣動，比古今，則堯舜無爲而湯武有事。然各用其性，而天機玄發，則古今上下無爲，誰有爲也？"
                },
                {
                    "paragraph": "故古之王天下者，知雖落天地，不自慮也；辯雖彫萬物，不自說也；能雖窮海內，不自爲也。",
                    "zhushu": "夫在上者，患於不能無爲，而代人臣之所司，使咎繇不得行其明斷，后稷不得施其播殖，則羣才失其任，而主上困於役矣。故冕旒垂目而付之天下，天下皆得其自爲，斯乃無爲而無不爲者也。故上下皆無爲矣。但上之無爲則用下，下之無爲則自用也。○知音智，下愚知同。說音恱。咎音羔。繇音遥。斷，丁亂反。"
                },
                {
                    "paragraph": "天不産而萬物化，地不長而萬物育，",
                    "zhushu": "所謂自爾。"
                },
                {
                    "paragraph": "帝王無爲而天下功。",
                    "zhushu": "功自彼成。"
                },
                {
                    "paragraph": "故曰：莫神於天，莫富於地，莫大於帝王。故曰：帝王之德配天地，",
                    "zhushu": "同乎天地之無爲也。"
                },
                {
                    "paragraph": "乗天地，馳萬物，而用人，羣之道也。本在於上，末在於下，要在於主，詳在於臣。三軍五兵之運，德之末也；賞罰利害，五刑之辟，教之末也；禮法度數，刑名比詳，治之末也；鐘鼔之音，羽旄之容，樂之末也；哭泣衰絰，隆殺之服，哀之末也。此五末者，須精神之運，心術之動，然後從之者也。",
                    "zhushu": "夫精神心術者，五末之本也。任自然運動，則五事之末不振而自舉也。○本在於上，末在於下，李云：本，天道；末，人道也。辟，毗赤反。比，毗至反，下同。治，一音如字，云：比校詳審。治，直吏反，下治之至、治又之道同。衰，音崔。○絰，田結反。殺，所界反。"
                },
                {
                    "paragraph": "末學者，古人有之，而非所以先也。",
                    "zhushu": "所以先者，本也。"
                },
                {
                    "paragraph": "君先而臣從，父先而子從，兄先而弟從，長先而少從，男先而女從，夫先而婦從。夫尊卑先後，天地之行也，故聖人取象焉。",
                    "zhushu": "言此先後，雖是人事，然皆在至理中來，非聖人之所作也。○少，詩照反。"
                },
                {
                    "paragraph": "天尊地卑，神明之位也；春夏先，秋冬後，四時之序也。萬物化作，萌區有狀，盛衰之殺，變化之流也。夫天地至神，而有尊卑先後之序，而況人道乎？",
                    "zhushu": "明夫尊卑先後之序，固有物之所不能無也。○區，曲俱反。"
                },
                {
                    "paragraph": "宗廟尚親，朝廷尙尊，鄕黨尙齒，行事尙賢，大道之序也。",
                    "zhushu": "言非但人倫所尚也。○朝，直遥反。"
                },
                {
                    "paragraph": "語道而非其序者，非其道也；語道而非其道者，安取道。",
                    "zhushu": "所以取道爲有序也。"
                },
                {
                    "paragraph": "是故古之明大道者，先明天而道德次之。",
                    "zhushu": "天者，自然也。自然旣明，則物得其道也。"
                },
                {
                    "paragraph": "道德已明，而仁義次之，",
                    "zhushu": "物得其道，而和理自適也。"
                },
                {
                    "paragraph": "仁義已明而分守次之，",
                    "zhushu": "理適而不失其分也。"
                },
                {
                    "paragraph": "分守已明而形名次之，",
                    "zhushu": "得分，而物物之名各當其形也。"
                },
                {
                    "paragraph": "形名已明而因任次之，",
                    "zhushu": "無所復改。"
                },
                {
                    "paragraph": "因任已明而原省次之，",
                    "zhushu": "物各自任，則罪責除也。○原省，所景反。原除，省廢也。"
                },
                {
                    "paragraph": "原省已明而是非次之，",
                    "zhushu": "各以得性爲是，失性爲非。"
                },
                {
                    "paragraph": "是非已明而賞罰次之。",
                    "zhushu": "賞罰者，失得之報也。夫至治之道，本在於天，而未極於斯。"
                },
                {
                    "paragraph": "賞罰已明而愚知處宜，貴賤履位，",
                    "zhushu": "言各當其才也。"
                },
                {
                    "paragraph": "仁賢不肖襲情，",
                    "zhushu": "各自行其所能之情。"
                },
                {
                    "paragraph": "必分其能，",
                    "zhushu": "無相易業。○分，方云反。"
                },
                {
                    "paragraph": "必由其名，",
                    "zhushu": "名當其實，故由名而實不濫也。"
                },
                {
                    "paragraph": "以此事上，以此畜下，以此治物，以此脩身，知謀不用，必歸其天。此之謂太平，治之至也。故書曰：有形有名。形名者，古人有之，而非所以先也。古之語大道者，五變而形名可舉，九變而賞罰可言也。",
                    "zhushu": "自先明天以下，至形名而五，至賞罰而九，此自然先後之序也。○知音智。大音泰。"
                },
                {
                    "paragraph": "驟而語形名，不知其本也；驟而語賞罰，不知其始也。倒道而言，迕道而說者，人之所治也，安能治人？",
                    "zhushu": "治人者必順序。○迕，音悟，司馬云：橫也。說，徐音恱，又如字。"
                },
                {
                    "paragraph": "驟而語形名賞罰，此有知治之具，非知治之道。",
                    "zhushu": "治道先明天，不爲弃賞罰也，但當不失其先後之序耳。"
                },
                {
                    "paragraph": "可用於天下，不足以用天下，此之謂辯士，一曲之人也。",
                    "zhushu": "夫用天下者，必大通順序之道。○重意。荀解蔽篇：凡人之患，蔽於一曲而闇於大理。"
                },
                {
                    "paragraph": "禮法數度，形名比詳，古人有之，此下之所以事上，非上之所以畜下也。",
                    "zhushu": "寄此事於羣才，斯乃畜下也。"
                },
                {
                    "paragraph": "昔者舜問於堯曰：天王之用心何如？堯曰：吾不敖無告，",
                    "zhushu": "無告者，所謂頑民也。○敖，五報反。"
                },
                {
                    "paragraph": "不廢窮民，",
                    "zhushu": "恒加恩也。"
                },
                {
                    "paragraph": "苦死者，嘉孺子而哀婦人，此吾所以用心已。舜曰：美則美矣，而未大也。堯曰：然則何如？舜曰：天德而出寧，",
                    "zhushu": "與天合德，則雖出而静。"
                },
                {
                    "paragraph": "日月照而四時行，若晝夜之有經，雲行而雨施矣。",
                    "zhushu": "此皆不爲而自然也。○施，始䜴反。"
                },
                {
                    "paragraph": "堯曰：膠膠擾擾乎！",
                    "zhushu": "自嫌有事。○膠膠，交卯反，司馬云：和也。擾擾，而小反，司馬云：柔也。案：如注意，膠膠、擾擾，動亂之貌。"
                },
                {
                    "paragraph": "子，天之合也；我，人之合也。夫天地者，古之所大也，而黃帝、堯、舜之所共美也。故古之王天下者，奚爲哉？天地而已矣。孔子西藏書於周室，子路謀曰：由聞周之徵藏史有老聃者，免而歸居。夫子欲藏書，則試往因焉。孔子曰：善。往見老聃，而老聃不許，於是繙十二經以說。老聃中其說，曰：大謾，願聞其要。孔子曰：要在仁義。老聃曰：請問仁義，人之性邪？孔子曰：然。君子不仁則不成，不義則不生。仁義，眞人之性也，又將奚爲矣？老聃曰：請問何謂仁義？孔子曰：中心物愷，兼愛無私，此仁義之情也。",
                    "zhushu": "此常人之所謂仁義者也，故寄孔老以正之。○王，往况反。藏書，司馬云：藏其所著書也。徴藏，才浪反。司馬云：徴藏，藏名也。一云：徴，典也。史，藏府之史。老聃，吐甘反。或云：老聃是孔子時老子號也。免而歸，言老子見周之末，不復可匡，所以辭去也。繙，敷𡊮反，徐又音盤，又音煩。司馬：煩，𡨚也。十二經，說者云：詩、書、禮、樂、易、春秋六經。又加六緯，合爲十二經也。一說云：易上下經并十翼爲十二。又一云：春秋十二公經也。說，如字，又始銳反，絶句。中，丁仲反。其說如字，絶句。大，音泰，徐敕佐反。謾，末旦反，郭武諌反。物，本亦作勿。愷，𨳩待反。司馬云：樂也。"
                },
                {
                    "paragraph": "老聃曰：意幾乎後言。夫兼愛不亦迂乎？",
                    "zhushu": "夫至仁者，無愛而直前也。○意，於其反，司馬云：不平聲也。下同。幾音機，司馬本作頎，云：頎，長也，復言長也。迂乎音于。"
                },
                {
                    "paragraph": "無私焉，乃私也。",
                    "zhushu": "世所謂無私者，釋已而愛人。夫愛人者。欲人之愛巳。此乃甚私，非忘公而公也。"
                },
                {
                    "paragraph": "夫子若欲使天下無失其牧乎？則天地固有常矣，日月固有明矣，星辰固有列矣，禽獸固有羣矣，樹木固有立矣。",
                    "zhushu": "皆以自足。○牧，司馬云：牧，養也。"
                },
                {
                    "paragraph": "夫子亦放德而行，循道而趨，已至矣，",
                    "zhushu": "不待於兼愛也。○放，方往反。"
                },
                {
                    "paragraph": "又何偈偈乎揭仁義，若擊鼔而求亡子焉。",
                    "zhushu": "無由得之。○偈偈，居謁反，又巨謁反，或云用力之貌。掲，其謁反，又音傑。"
                },
                {
                    "paragraph": "意夫子亂人之性也。",
                    "zhushu": "事至而愛，當義而止，斯忘仁義者也。常念之則亂眞矣。"
                },
                {
                    "paragraph": "士成綺見老子而問曰：吾聞夫子聖人也，吾固不辭逺道而來願見，百舍重趼而不敢息。今吾觀子，非聖人也。䑕壤有餘蔬，",
                    "zhushu": "言其不惜物也。○士成綺，如字，又魚𥿄反。士成綺，人姓名也。見，賢遍反，下同。百舍，司馬云：百日止宿也。重，直龍反。研，古顯反，司馬云：胝也。胝音陟其反。許愼云：足指約中斷傷爲研。餘蔬，所居反，又音所。司馬云：蔬讀曰糈。糈，粒也。䑕壤內有遺餘之粒，穢惡過甚也。一云：如䑕之堆壤，餘益䟽外也。"
                },
                {
                    "paragraph": "而棄妹，不仁也。",
                    "zhushu": "無近恩，故曰弃。○弃妹，一本作妹之者不仁。釋名云：妹，末也。謂末學之徒，須慈誘之，乃見弃薄，不仁之甚也。"
                },
                {
                    "paragraph": "生熟不盡於前",
                    "zhushu": "至足，故恒有餘。○生熟，司馬云：生膾也。一云：生熟，謂好惡也。"
                },
                {
                    "paragraph": "而積歛無崖。",
                    "zhushu": "萬物歸懷，來者受之，不小立界畔也。○積，子亦反，李子賜反。歛，力撿反，李狸艶反。"
                },
                {
                    "paragraph": "老子漠然不應。",
                    "zhushu": "不以其言槩意。"
                },
                {
                    "paragraph": "士成綺明日復見，曰：昔者吾有刺於子，今吾心正郤矣，何故也？",
                    "zhushu": "自怪刺譏之心所以壞也。○復，扶又反。刺，千賜反。郤，去逆反，或云息也。"
                },
                {
                    "paragraph": "老子曰：夫巧知神聖之人，吾自以爲脫焉。",
                    "zhushu": "脫，過去也。○巧，苦教反，又如字。知音智。脫，徒活反，注同。"
                },
                {
                    "paragraph": "昔者子呼我牛也而謂之牛，呼我馬也而謂之馬，",
                    "zhushu": "隨物所名。"
                },
                {
                    "paragraph": "茍有其實，人與之名而弗受，",
                    "zhushu": "有實，故不以毀譽經心也。○譽音餘，下同。"
                },
                {
                    "paragraph": "再受其殃。",
                    "zhushu": "一毀一譽，若受之於心，則名實俱累，斯所以再受其殃也。"
                },
                {
                    "paragraph": "吾服也恒服，",
                    "zhushu": "服者，容行之謂也。不以毀譽自殃，故能不變其容。○行如字。"
                },
                {
                    "paragraph": "吾非以服有服。",
                    "zhushu": "有爲爲之，則不能恒服。"
                },
                {
                    "paragraph": "士成綺鴈行避影，履行遂進，而問脩身若何？老子曰：而容崖然，",
                    "zhushu": "進趨不安之貌。"
                },
                {
                    "paragraph": "而目衝然，",
                    "zhushu": "衝出之貌。"
                },
                {
                    "paragraph": "而顙頯然，",
                    "zhushu": "高露，發美之貌。○顙頯，上息黨反，下去軌反，本又作顯，如字，司馬本作。"
                },
                {
                    "paragraph": "而口闞然，",
                    "zhushu": "虓豁之貌。○闞，郭許覽反，又火斬反，又火暫反。虓，火交反。豁，火括反。"
                },
                {
                    "paragraph": "而狀義然，",
                    "zhushu": "蝭跂，自持之貌。○踶，直氏反。跂，去氏反。"
                },
                {
                    "paragraph": "似繫馬而止也。",
                    "zhushu": "志在奔馳。"
                },
                {
                    "paragraph": "動而持，",
                    "zhushu": "不能自舒放也。"
                },
                {
                    "paragraph": "發也機，",
                    "zhushu": "趣舎速也。"
                },
                {
                    "paragraph": "察而審",
                    "zhushu": "明是非也。"
                },
                {
                    "paragraph": "知，巧而覩於泰，",
                    "zhushu": "泰者，多於本性之謂也。巧於見泰，則拙於抱朴。"
                },
                {
                    "paragraph": "凡以爲不信。",
                    "zhushu": "凡此十事，以爲不信性命，而蕩夫毁譽，皆非脩身之道也。"
                },
                {
                    "paragraph": "邊竟有人焉，其名爲竊。",
                    "zhushu": "亦知汝所行非正人也○邊竟音境。有人焉，其名爲竊。邊陲之人，不聞知禮樂之正，縱有言語偶會墳典，皆是竊盗所得，其道何足語哉。司馬云：言逺方甞有是人。"
                },
                {
                    "paragraph": "老子曰：夫道於大不終，於小不遺，故萬物備。廣廣乎其無不容也，淵乎其不可測也。形德仁義，神之末也，非至人孰能定之。夫至人有世，不亦大乎！而不足以爲之累。",
                    "zhushu": "用世，故不患其大也。"
                },
                {
                    "paragraph": "天下奮棅而不與之偕，",
                    "zhushu": "静而順之。○棅，音柄，司馬云：威權也。李丑倫反，一本作。"
                },
                {
                    "paragraph": "審乎無假而不與利遷。",
                    "zhushu": "任眞而直往也。"
                },
                {
                    "paragraph": "極物之眞，能守其本，故外天地，遺萬物，而神未甞有所困也。通乎道，合乎德，退仁義，",
                    "zhushu": "進道德也。"
                },
                {
                    "paragraph": "賓禮樂，",
                    "zhushu": "以情性爲主也。"
                },
                {
                    "paragraph": "至人之心有所定矣。",
                    "zhushu": "定於無爲也。"
                },
                {
                    "paragraph": "世之所貴道者，書也。書不過語，語有貴也。語之所貴者，意也。意有所隨，意之所隨者，不可以言傳也，而世因貴言傳書。世雖貴之哉，猶不足貴也，爲其貴非其貴也。",
                    "zhushu": "其貴恒在意言之表。○傳，大專反，後同。爲，于僞反。"
                },
                {
                    "paragraph": "故視而可見者，形與色也；聽而可聞者，名與聲也。悲夫，世人以形色名聲爲足以得彼之情。夫形色名聲果不足以得彼之情，",
                    "zhushu": "得彼情，唯㤀言遺書者耳。"
                },
                {
                    "paragraph": "則知者不言，言者不知，而世豈識之哉？",
                    "zhushu": "此絶學去尚之意也。○知，如字，下同，或並音智。去，起吕反。"
                },
                {
                    "paragraph": "桓公讀書於堂上，輪扁斵輪於堂下，釋椎鑿而上，問桓公曰：敢問公之所讀爲何言邪？公曰：聖人之言也。曰：聖人在乎？公曰：已死矣。曰：然則君之所讀者，古人之糟魄已夫。桓公曰：寡人讀書，輪人安得議乎？有說則可，無說則死。輪扁曰：臣也以臣之事觀之。斵輪徐則甘而不固，疾則苦而不入。不徐不疾，得之於手而應於心。口不能言，有數存焉於其間。臣不能以喻臣之子，臣之子亦不能受之於臣，是以行年七十而老斵輪。",
                    "zhushu": "此言物各有性，教學之無益也。○桓公，李云：齊桓公也，名小白。輪扁，音篇，又符殄反。司馬云：斵，輪人也，名扁。斵，陟角反。椎，直追反。上，時掌反。糟，音遭，李云：酒滓也。魄，普各反。司馬云：爛食曰魄。一云：糟爛爲魄。本又作粕，因同。許愼云：粕巳漉麄糟也。或普白反，謂魂魄也。巳夫，音符，絶句，或如字。甘，如字，又音酣。司馬云：甘者，緩也。苦者。急也。數。李云。色注反。數術也。"
                },
                {
                    "paragraph": "古之人與其不可傳也死矣。然則君之所讀者，古人之糟魄已夫。",
                    "zhushu": "當古之事，巳㓕於古矣，雖或傳之，豈能使古在今哉？古不在今，今事巳變，故絶學任性，與時變化而後至焉。○人與，如字，又一音餘。傳，直專反，注同。"
                }
            ]
        },
        {
            "name": "莊子外篇天運第十四",
            "paragraphs": [
                {
                    "paragraph": "莊子外篇天運第十四",
                    "zhushu": "音義曰：以義名篇。天運，司馬作天貟。",
                    "type": 1
                },
                {
                    "paragraph": "天其運乎？",
                    "zhushu": "不運而自行也。○運，爾雅云：運，徙也。廣雅云：轉也。"
                },
                {
                    "paragraph": "地其處乎？",
                    "zhushu": "不處而自止也。"
                },
                {
                    "paragraph": "日月其爭於所乎？",
                    "zhushu": "不爭所而自代謝也。"
                },
                {
                    "paragraph": "孰主張是？孰維綱是？",
                    "zhushu": "皆自爾。"
                },
                {
                    "paragraph": "孰居無事推而行是？",
                    "zhushu": "無則無所能推，有則各自有事。然則無事而推行是者誰乎哉？各自行耳。○推，如字，一音吐回反，司馬本作誰。"
                },
                {
                    "paragraph": "意者其有機緘而不得已邪？意者其運轉而不能自止邪？",
                    "zhushu": "自爾，故不可知也。○緘，古咸反，徐古䧟反，司馬本作咸，云：引也。"
                },
                {
                    "paragraph": "雲者爲雨乎？雨者爲雲乎？",
                    "zhushu": "二者倶不能相爲，各自爾也。○爲，于僞反，下及注同。"
                },
                {
                    "paragraph": "孰隆施是？孰居無事淫樂而勸是？風起北方，一西一東，有上彷徨，孰嘘吸是？孰居無事而披拂是？敢問何故？",
                    "zhushu": "設問所以自爾之故。○施音弛，式氏反。樂音洛，又音嶽。勸，司馬本勸作倦，云：讀曰隨。言誰無所作主，隨天往來，運轉無巳也。上，時掌反。彷，薄皇反。徨音皇，司馬本作旁皇，云：旁皇，颷風也。嘘音虚。吸，許急反。披，芳皮反。拂，芳弗反，郭扶弗反。披拂，風貌。司馬本作翇。"
                },
                {
                    "paragraph": "巫咸祒曰：來！吾語女。天有六極五常，",
                    "zhushu": "夫物事之近，或知其故，然尋其原以至乎極，則無故而自爾也。自爾則無所稍問其故也，但當順之。○巫咸招，赤遥反，郭音條，又音紹。李云：巫咸，殷相也。祒，寄名也。語，魚㩀反。女音汝，後皆同。六極，司馬云：四方上下也。"
                },
                {
                    "paragraph": "帝王順之則治，逆之則凶。",
                    "zhushu": "夫假學可變，而天性不可逆也。"
                },
                {
                    "paragraph": "九洛之事，治成德備，監照下土，天下載之，此謂上皇。",
                    "zhushu": "順其自爾故也。"
                },
                {
                    "paragraph": "商大宰蕩問仁於莊子。莊子曰：虎狼仁也。曰：何謂也？莊子曰：父子相親，何爲不仁？曰：請問至仁。莊子曰：至仁無親。",
                    "zhushu": "無親者，非薄惡之謂也。夫人之一體，非有親也，而首自在上，足自處下，府藏居內，皮毛在外，外內上下，尊卑貴賤，於其體中，各任其極，而未有親愛於其間也。然至仁足矣，故五親六族，賢愚逺近，不失分於天下者，理自然也，又奚取於有親哉？○大音泰，下文大息同。宰蕩，司馬云：商未也。大宰，官也。蕩，字也。藏，才浪反。"
                },
                {
                    "paragraph": "大宰曰：蕩聞之，無親則不愛，不愛則不孝。謂至仁不孝，可乎？莊子曰：不然。夫至仁尙矣，孝固不足以言之。",
                    "zhushu": "必言之於忘仁忘孝之地，然後至矣。○蕩，一本蕩作盈，崔本同，或云盈，太宰字。"
                },
                {
                    "paragraph": "此非過孝之言也，不及孝之言也。",
                    "zhushu": "凡名生於不及者，故過仁孝之名，而渉乎無名之境，然後至焉。"
                },
                {
                    "paragraph": "夫南行者至於郢，北靣而不見㝠山，是何也？則去之逺也。",
                    "zhushu": "冥山在乎北極，而南行以觀之。至仁在乎無親，而仁愛以言之。故郢雖見而愈逺冥山，仁孝雖彰而愈非至理也。○郢，以井反，又以政反，楚都也，在江陵北。冥，司馬云：北海山名。逺，于萬反。"
                },
                {
                    "paragraph": "故曰：以敬孝易，以愛孝難；以愛孝易，而忘親難。忘親易，使親忘我難；使親忘我易，兼忘天下難；兼忘天下易，使天下兼忘我難。",
                    "zhushu": "夫至仁者，百節皆適，則終日不自識也。聖人在上，非有爲也，恣之使各自得而巳耳。自得其爲，則衆務自適，羣生自足，天下安得不各自忘我哉。各自忘矣，主其安在乎？斯所謂兼忘也。○易，以䜴反，下皆同。"
                },
                {
                    "paragraph": "夫德遺堯舜而不爲也，",
                    "zhushu": "遺堯舜，然後堯舜之德全耳。若係之在心，則非自得也。"
                },
                {
                    "paragraph": "利澤施於萬世，天下莫知也。",
                    "zhushu": "泯然常適。"
                },
                {
                    "paragraph": "豈直太息而言仁孝乎哉？",
                    "zhushu": "失於江湖，乃思濡沫。"
                },
                {
                    "paragraph": "夫孝悌仁義、忠信貞廉，此皆自勉以役其德者也，不足多也。故曰：至貴，國爵并焉；",
                    "zhushu": "并者，除弃之謂也。夫貴在於身，身猶忘之，况國爵乎？斯貴之至也。○并，必領反。弃，除也。"
                },
                {
                    "paragraph": "至富，國財并焉；",
                    "zhushu": "至富者自足而巳，故除天下之財也。"
                },
                {
                    "paragraph": "至願，名譽并焉。",
                    "zhushu": "所至願者，適也，得適而仁孝之名都去矣。"
                },
                {
                    "paragraph": "是以道不渝。",
                    "zhushu": "去華取實故也。"
                },
                {
                    "paragraph": "北門成問於黃帝曰：帝張咸池之樂於洞庭之野。吾始聞之懼。復聞之怠。卒聞之而惑。蕩蕩黙黙。乃不自得。",
                    "zhushu": "不自得，坐忘之謂也。○，北門成，人姓名也。懼，如字，或音句，下同。一本作戄，音况縛反。案說文懼是正字，戄，古文。"
                },
                {
                    "paragraph": "帝曰，女殆其然哉。吾奏之以人。徴之以天。行之以禮義。建之以太清。",
                    "zhushu": "由此觀之，知夫至樂者，非音聲之謂也。必先順乎天，應乎人，得於心而適於性，然後發之以聲，奏之以曲耳。故咸池之樂，必待黃帝之化而後成焉。○徴如字，古本多作微。大音泰。"
                },
                {
                    "paragraph": "夫至樂者。先應之以人事。順之以天理。行之以五德。應之以自然。然後調理四時。太和萬物。四時迭起。萬物循生。一盛一衰，文武倫經。一清一濁，隂陽調和，流光，其聲",
                    "zhushu": "自然律吕，以滿天地之間，但當順而不奪，則至樂全。○迭，大節反，一本作遞，大計反。"
                },
                {
                    "paragraph": "蟄蟄始作，吾驚之以雷霆。",
                    "zhushu": "因其自作而用其所以動。○蟄，沈執反，郭音執，爾雅云：静也。霆音廷，又音挺，徒佞反，電也。"
                },
                {
                    "paragraph": "其卒無尾，其始無首。",
                    "zhushu": "運轉無極。"
                },
                {
                    "paragraph": "一死一生，一僨一起，所常無窮，",
                    "zhushu": "以變化爲常，則所常者無窮也。○僨，方問反，司馬云：仆也。"
                },
                {
                    "paragraph": "而一不可待，女故懼也。",
                    "zhushu": "𥘉聞無窮之變，不能待之以一，故懼然悚聽。"
                },
                {
                    "paragraph": "吾又奏之以隂陽之和，燭之以日月之明。",
                    "zhushu": "所謂用天之道，"
                },
                {
                    "paragraph": "其聲能短能長，能柔能剛，變化齊一，不主故常。",
                    "zhushu": "齊一於變化，故不主故常。"
                },
                {
                    "paragraph": "在谷滿谷，在阬滿阬。",
                    "zhushu": "至樂之道，無不周也。○阬，苦庚反，爾雅云：虚也。"
                },
                {
                    "paragraph": "𡍼郤守神，",
                    "zhushu": "塞其兊也。○郤，去逆反，與𨻶義同。兊，徒外反。"
                },
                {
                    "paragraph": "以物爲量。",
                    "zhushu": "大制不割。○量，音亮。"
                },
                {
                    "paragraph": "其聲揮綽，",
                    "zhushu": "所謂闡諧。"
                },
                {
                    "paragraph": "其名高明。",
                    "zhushu": "名當其實，則高明也。"
                },
                {
                    "paragraph": "是故鬼神守其幽，",
                    "zhushu": "不離其所。○離，力智反。"
                },
                {
                    "paragraph": "日月星辰行其紀。",
                    "zhushu": "不失其度。"
                },
                {
                    "paragraph": "吾止之於有窮，",
                    "zhushu": "常在極上住也。"
                },
                {
                    "paragraph": "流之於無止。",
                    "zhushu": "隨變而往也。"
                },
                {
                    "paragraph": "子欲慮之而不能知也，望之而不能見也，逐之而不能及也，",
                    "zhushu": "故闇然恣使化去。"
                },
                {
                    "paragraph": "儻然立於四虚之道，",
                    "zhushu": "弘敞，無偏之謂。○儻，敕黨反，一音敞。"
                },
                {
                    "paragraph": "倚於槁梧而吟，",
                    "zhushu": "無所復爲也。○倚，於綺反。槁，枯老反。"
                },
                {
                    "paragraph": "目知窮乎所欲見，力屈乎所欲逐，吾旣不及已夫",
                    "zhushu": "言物之知力。各有所齊限。○知，音智。齊，才細反。"
                },
                {
                    "paragraph": "形充空虚，乃至委蛇，女委蛇故怠。",
                    "zhushu": "夫形充空虚，無身也。無身故能委蛇。委蛇任性，而悚懼之情怠也。○委，於危反，徐如字。蛇，以支反，又作施，徐音絶。"
                },
                {
                    "paragraph": "吾又奏之以無怠之聲，",
                    "zhushu": "意旣怠矣，乃復無怠，此其至也。"
                },
                {
                    "paragraph": "調之以自然之命。",
                    "zhushu": "命之所有者，非爲也，皆自然耳。"
                },
                {
                    "paragraph": "故若混逐叢生，",
                    "zhushu": "混然無係，隨叢而生。○叢，才公反。"
                },
                {
                    "paragraph": "林樂而無形，",
                    "zhushu": "至樂者，適而已。適在體中，故無别形。○樂音洛，亦如字。"
                },
                {
                    "paragraph": "布揮而不曵，",
                    "zhushu": "自布耳。○揮，音輝，廣雅云：振也。"
                },
                {
                    "paragraph": "幽昏而無聲。",
                    "zhushu": "所謂至樂。"
                },
                {
                    "paragraph": "動於無方，",
                    "zhushu": "夫動者，豈有方而後動哉？"
                },
                {
                    "paragraph": "居於窈冥。",
                    "zhushu": "所謂寧極。○窈，烏了反。"
                },
                {
                    "paragraph": "或謂之死，或謂之生，或謂之實，或謂之榮。行流散徙，不主常聲。",
                    "zhushu": "隨物變也。"
                },
                {
                    "paragraph": "世疑之，稽於聖人。",
                    "zhushu": "明聖人應非也唱也稽古兮反。"
                },
                {
                    "paragraph": "聖也者，逹於情而遂於命也。",
                    "zhushu": "故有情有命者，莫不資焉。"
                },
                {
                    "paragraph": "天機不張，而五官皆備，此之謂天樂。",
                    "zhushu": "忘樂而樂足，非張而後備。"
                },
                {
                    "paragraph": "無言而心說。",
                    "zhushu": "心說在適，不在言也。○說音恱，注同。"
                },
                {
                    "paragraph": "故有焱氏爲之頌曰：聽之不聞其聲，視之不見其形。充滿天地，苞裹六極。女欲聽之而無接焉，而故惑也。",
                    "zhushu": "此乃無樂之樂，樂之至也。○焱，必遥反，本亦作炎。苞音包，本或作包。"
                },
                {
                    "paragraph": "樂也者，始於懼，懼故祟。",
                    "zhushu": "懼然竦聽，故是祟耳。未大和也。○崇，雖遂反。"
                },
                {
                    "paragraph": "吾又次之以怠，怠故遁。",
                    "zhushu": "迹稍㓕也。"
                },
                {
                    "paragraph": "卒之於惑，惑故愚，愚故道。道可載而與之俱也。",
                    "zhushu": "以無知爲愚，愚乃至也。"
                },
                {
                    "paragraph": "孔子西遊於衛，顔淵問師金曰：以夫子之行爲奚如？師金曰：惜乎，而夫子其窮哉！顔淵曰：何也？師金曰：夫芻狗之未陳也，盛以篋衍，巾以文繡，尸祝齊戒以將之。及其已陳也，行者踐其首脊，蘇者取而㸑之而已。將復取而盛以篋衍，巾以文繡，遊居寢臥其下。彼不得夢，必且數脒焉。",
                    "zhushu": "廢弃之物，於時無用，則更致他妖也。○師金，李云：師，魯大師也。金，其名也。行，下孟反。芻狗，李云：結芻爲狗，巫祝用之。盛，音成，下同。篋，苦牒反，本或作筐。衍，延善反，郭怡靣反。李云：笥也，盛狗之物也。司馬云：合也。齊戒，側皆反，本亦作齋。蘇，李云：蘇，草也。取草者得以炊也。案方言云：江淮南楚之間謂之蘇。史記云：樵蘇後㸑。注云：蘇，取草也。㸑，七丸反。復，扶又反。且，如字，徐子餘反。數，音朔。脒，李音米，又音美。字林云：物入眼爲病也。司馬云：厭也，音一琰反。"
                },
                {
                    "paragraph": "今而夫子亦取先王已陳芻狗，取弟子遊居寢臥其下。故伐樹於宋，削迹於衛，窮於商周，是非其夢邪？圍於陳蔡之間，七日不火食，死生相與鄰，是非其眯邪？",
                    "zhushu": "此皆絶聖棄知之意耳，無所稍嫌也。夫先王典禮，所以適時用也。時過而不弃，即爲民妖，所以興矯效之端也。"
                },
                {
                    "paragraph": "夫水行莫如用舟，而陸行莫如用車。以舟之可行於水也，而求推之於陸，則没世不行尋常。古今非水陸與？周魯非舟車與？今蘄行周於魯，是猶推舟於陸也。勞而無功，身必有殃。彼未知夫無方之傳，應物而不窮者也。",
                    "zhushu": "時移世異，禮亦宜變，故因物而無所係焉，斯不勞而有功也。○推，郭吐回反，又如字，下同。與音餘，下曰蘄音祈，求也。無方之傳，直專反，下注同。司馬云：方，常也。"
                },
                {
                    "paragraph": "且子獨不見夫桔橰者乎？引之則俯，舍之則仰。彼，人之所引，非引人也，故俯仰而不得罪於人。故夫三皇五帝之禮義法度，不矜於同而矜於治。",
                    "zhushu": "期於合時，冝應治體而巳。○桔，音結。橰音羔。治，直吏反，注同。"
                },
                {
                    "paragraph": "故譬三皇五帝之禮義法度，其猶柤棃橘柚邪？其味相反而皆可於口。故禮義法度者，應時而變者也。",
                    "zhushu": "彼以爲美，而此或以爲𢙣，故當應時而變，然後皆適也。○柤，側加反。抽，由救反。"
                },
                {
                    "paragraph": "今取猨狙而衣以周公之服，彼必齕齧挽裂，盡去而後慊。觀古今之異，猶猨狙之異乎周公也。故西施病心而矉其里，其里之醜人見而美之，歸亦捧心而矉其里。其里之富人見之，堅閉門而不出；貧人見之，挈妻子而去之走。彼知美矉而不知矉之所以美。",
                    "zhushu": "况夫禮義，當其時而用之，則西施也；時過而不棄，則醜人也。○猨音𡊮。狙，七餘反。衣，於旣反。齕音紇。挽音晚。去，起吕反。慊，苦牒反，李云：足也。本亦作嗛，音同。矉，徐扶真反，又扶人反，通俗文云：蹙頞曰矉。其里絶句。捧，敷勇反，郭音奉。挈，苦結反。"
                },
                {
                    "paragraph": "惜乎，而夫子其窮哉！孔子行年五十有一而不聞道，乃南之沛，見老聃。老聃曰：子來乎？吾聞子北方之賢者也，子亦得道乎？孔子曰：未得也。老子曰：子惡乎求之哉？曰：吾求之於度數，五年而未得也。老子曰：子又惡乎求之哉？曰：吾求之於隂陽，十有二年而未得。",
                    "zhushu": "此皆寄孔、老以明絶學之義也。○沛音貝，司馬云：老子，陳國相人。相今屬苦縣，與沛相近。惡，音烏，下同。"
                },
                {
                    "paragraph": "老子曰：然。使道而可獻，則人莫不獻之於其君；使道而可進，則人莫不進之於其親；使道而可以吿人，則人莫不吿其兄弟；使道而可以與人，則人莫不與其子孫。然而不可者，無他也，中無主而不止，",
                    "zhushu": "心中天受道之質，則雖聞道而過去也。"
                },
                {
                    "paragraph": "外無正而不行。",
                    "zhushu": "中無主，則外物亦無正已者也，故未嘗通也。"
                },
                {
                    "paragraph": "由中出者，不受於外，聖人不出，",
                    "zhushu": "由中岀者，聖人之道也。外有能受之者乃出耳。"
                },
                {
                    "paragraph": "由外入者，無主於中，聖人不隱。",
                    "zhushu": "由外入者，假學以成性者也。雖由假學成，然要當內有其質。若無主於中，則無以藏聖道也。"
                },
                {
                    "paragraph": "名，公器也，",
                    "zhushu": "夫名者，天下之所共用。○名公器。釋名云：名，鳴也；名，平也；器，用也。尹文子云：名有三科：一曰命物之名，方圜是也；二曰毀譽之名，善惡是也；三曰况謂之名，愛憎是也。凡此是毀譽之名也。"
                },
                {
                    "paragraph": "不可多取。",
                    "zhushu": "矯飾過實，多取者也，多取而天下亂也。"
                },
                {
                    "paragraph": "仁義，先王之蘧廬也，",
                    "zhushu": "猶傳舍也。○蘧音渠。司馬郭云：蘧廬，猶傳舍也。"
                },
                {
                    "paragraph": "止可以一宿，而不可久處覯而多責。",
                    "zhushu": "夫仁義者，人之性也。人性有變，古今不同也。故遊寄而過去則冥，若無滯而係於一方則見，見則僞生，僞生而責多矣。○覯，古候反，見也，遇也。"
                },
                {
                    "paragraph": "古之至人，假道於仁，託宿於義，",
                    "zhushu": "隨時而變，無常迹也。"
                },
                {
                    "paragraph": "以遊逍遥之虚，食於苟簡之田，立於不貸之圃。逍遥，無爲也。",
                    "zhushu": "有爲則非仁義。○虚音墟，本亦作墟。苟簡，王云：苟，且也。簡，略也。司馬本簡作間，云：分別也。貸，敕敗反。司馬云：施惠也。圃音𥙷。"
                },
                {
                    "paragraph": "苟簡，易養也。",
                    "zhushu": "且從其簡，故易養也。○易，以䜴反，注同。"
                },
                {
                    "paragraph": "不貸，無出也。",
                    "zhushu": "不貸者，不損巳以爲物也。○爲，于僞反。"
                },
                {
                    "paragraph": "古者謂是采眞之遊，",
                    "zhushu": "遊而任之，則眞采也。采眞則色不僞矣。"
                },
                {
                    "paragraph": "以富爲是者，不能讓祿；以顯爲是者，不能讓名；親權者，不能與人柄。",
                    "zhushu": "天下未有以所非自累者，而各没命於所是。所是而以没其命者，非立乎不貸之圃也。"
                },
                {
                    "paragraph": "操之則慄，舍之則悲，",
                    "zhushu": "舍之悲者，操之不能不慄也。○操，七刀反。舍音捨，注同。"
                },
                {
                    "paragraph": "而一無所鑒，以闚其所不休者，是天之戮民也。",
                    "zhushu": "言其知進而不知止，則性命䘮矣，所以爲戮。○䘮，息浪反。"
                },
                {
                    "paragraph": "怨恩取與，諌教生殺，八者，正之器也。唯循大變無所湮者爲能用之。故曰：正者，正也。其心以爲不然者，天門弗開矣。",
                    "zhushu": "守故不變，則失正矣。○湮音因，李云：塞也，亦滯也。郭音煙，又烏節反，司馬本作歅，疑也。簡文作甄，云：隔也。天門，一云謂心也，一云大道也。"
                },
                {
                    "paragraph": "孔子見老聃而語仁義，老聃曰：夫播穅眯目，則天地四方易位矣；蚊虻𠾱膚，則通昔不寐矣。",
                    "zhushu": "外物加之，雖小而傷性巳大也。○播，甫佐反，又彼我反。穅音康，字亦作康。蚊音文，字亦作蟁。虻音盲，字亦作蝱。替，子盍反，郭子合反，司馬云：齧也。通昔，昔，夜也。"
                },
                {
                    "paragraph": "夫仁義𢡚然乃憤吾心，亂莫大焉。",
                    "zhushu": "尚之以加其性，故亂。○𢡚，七惑反。憤，扶粉反，本人作憒，古內反。"
                },
                {
                    "paragraph": "吾子使天下無失其朴，",
                    "zhushu": "質全而仁義著。"
                },
                {
                    "paragraph": "吾子亦放風而動，揔德而立矣。",
                    "zhushu": "風自動而依之，徳自立而秉之，斯易持易行之道也。○放，方往反。風而動，司馬云：放，依也，依無爲之風而動也。易持易行並以䜴反。"
                },
                {
                    "paragraph": "又奚傑然若負建鼔而求亡子者邪。",
                    "zhushu": "言夫掲仁義以趨道德之鄕，其猶擊鼓而求逃者，無由得也。○傑，郭居竭反，又居謁反，巨竭反。掲其列、其謁二反。"
                },
                {
                    "paragraph": "夫鵠不日浴而白，烏不日黔而黑。",
                    "zhushu": "自然各已足。○鵠，本又作鶴，同胡洛反。黔，巨淹反，徐其金反，司馬云：黒也。"
                },
                {
                    "paragraph": "黑白之朴，不足以爲辯；",
                    "zhushu": "俱自然耳，無所偏尚。"
                },
                {
                    "paragraph": "名譽之觀，不足以爲廣。",
                    "zhushu": "夫至足者忘名譽，忘名譽乃廣耳。○觀，古亂反，司馬本作讙。"
                },
                {
                    "paragraph": "泉涸，魚相與處於陸，相呴以濕，相濡以沬，",
                    "zhushu": "言仁義之譽，皆生於不足。○涸，胡洛反。呴，况付反，又况于反。濡，如主反，又如羽反。沬音末。"
                },
                {
                    "paragraph": "不若相忘於江湖。",
                    "zhushu": "斯乃忘仁而仁者也。○相忘並如字。"
                },
                {
                    "paragraph": "孔子見老聃歸，三日不談。弟子問曰：夫子見老聃，亦將何規哉？孔子曰：吾乃今於是乎見龍。龍，合而成體，散而成章，",
                    "zhushu": "謂老聃能變化。○不談，本亦作不言。"
                },
                {
                    "paragraph": "乗乎雲氣而養乎隂陽。",
                    "zhushu": "言其因御無方，自然已足。"
                },
                {
                    "paragraph": "予口張而不能嗋，予又何規老聃哉？子貢曰：然則人固有尸居而龍見，雷聲而淵黙，發動如天地者乎？賜亦可得而觀乎？遂以孔子聲見老聃。老聃方將倨堂而應，微曰：予年運而往矣，子將何以戒我乎？子貢曰：夫三王五帝之治天下，不同，其係聲名一也，而先生獨以爲非聖人，如何哉？老聃曰：小子少進，子何以謂不同？對曰：堯授舜，舜授禹，禹用力而湯用兵，文王順紂而不敢逆，武王逆紂而不肯順，故曰不同。老聃曰：小子少進。余語女三王五帝之治天下，黃帝之治天下，使民心一，民有其親死不哭，而民不非也。",
                    "zhushu": "若非之，則強哭。○脅，許劫反，合也。見，賢遍反。賜，亦本又作賜也。倨，居慮反，跂也。三王，本或作三皇，依注作王，是也。餘皆作三皇。語，魚據反，下同。強，其丈反。"
                },
                {
                    "paragraph": "堯之治天下，使民心親，民有爲其親殺其殺，而民不非也。",
                    "zhushu": "殺，降也。言親䟽有降殺。○僞，于僞反，殺其殺。並，所戒反，降也，注同。"
                },
                {
                    "paragraph": "舜之治天下，使民心競，民孕婦十月生子，子生五月而能言，",
                    "zhushu": "教之速也。○孕，以證反。"
                },
                {
                    "paragraph": "不至乎孩而始誰，",
                    "zhushu": "誰者，別人之意也。未孩，巳擇人，言其競教速成也。○孩，亥才反，說文云：𥬇也。别，彼列反，下同。"
                },
                {
                    "paragraph": "則人始有天矣。",
                    "zhushu": "不能同彼我，則心競於親䟽，故不終其天年也。"
                },
                {
                    "paragraph": "禹之治天下，使民心變，人有心而兵有順，",
                    "zhushu": "此言兵有順，則天下巳有不順故也。"
                },
                {
                    "paragraph": "殺盗非殺，",
                    "zhushu": "盗自應死，殺之順也，故非殺。"
                },
                {
                    "paragraph": "人自爲種而天下耳。",
                    "zhushu": "不能大齊萬物，而人人自別，斯人自爲種也。承百代之流，而會乎當今之變，其弊至於斯者，非禹也，故曰天下耳。言聖知之迹，非亂天下，而天下必有斯亂。○種，章勇反，註同。"
                },
                {
                    "paragraph": "是以天下大駭。儒墨皆起，",
                    "zhushu": "此乃百代之弊。○駭，胡楷反。"
                },
                {
                    "paragraph": "其作始有倫，而今乎婦女，",
                    "zhushu": "今之以女爲婦，而上下悖逆者，非作始之無理，但至理之弊，遂至於此。"
                },
                {
                    "paragraph": "何言哉？",
                    "zhushu": "弊生於理，故無所復言。○復，扶又反。"
                },
                {
                    "paragraph": "余語女，三皇五帝之治天下，名曰治之，而亂莫甚焉。",
                    "zhushu": "必弊故也。"
                },
                {
                    "paragraph": "三皇之知，上悖日月之明，下睽山川之精，中墮四時之施。其知㦧於𧓽蠆之尾，鮮規之獸，莫得安其性命之情者，而猶自以爲聖人，不可耻乎？其無耻也。子貢蹵蹵然立不安。",
                    "zhushu": "子貢本謂老子獨經三王，故欲同三王於五帝耳。今又見老子通毀五帝，上及三皇，則失其所以爲談矣。○知，音智，下同。悖，𥙷對反。睽，苦圭反，又音圭，乖也。墮，許規反。施，式䜴反。𢡚，七感反。𧓽，敕邁反，又音例，本又作厲，郭音頼，又敕界反。蠆，許謁反，或敕邁反。或云：依字上當作蠆，下當作蠍。通俗文云：長尾爲蠆，短尾爲蠍。鮮規之獸。李云：鮮規，明貌。一云小蟲也。一云小獸也。蹵，子六反。"
                },
                {
                    "paragraph": "孔子謂老聃曰：丘治詩、書、禮、樂、易、春秋六經，自以爲久矣，孰知其故矣。以奸者七十二君，論先王之道，而明周、召之迹，一君無所鉤用。甚矣！夫人之難說也，道之難明邪？老子曰：幸矣，子之不遇治世之君也。夫六經，先王之陳迹也，豈其所以迹哉。",
                    "zhushu": "所以迹者，眞性也。夫任物之眞性者，其迹則六經也。○奸音干，三蒼云：犯也。鉤，取也矣。夫音符，篇末同。說，始銳反。治，直吏反。"
                },
                {
                    "paragraph": "今子之所言，猶迹也。夫迹，履之所出，而迹豈履哉。",
                    "zhushu": "况今之人事，則以自然爲履，六經爲迹。"
                },
                {
                    "paragraph": "夫白鶂之相視，眸子不運而風化。蟲雄鳴於上風，雌應於下風而化，",
                    "zhushu": "鶂以眸子相視，蟲以鳴聲相應，俱不待合而便生子，故曰風化。○鶂，五歷反。三蒼云：鶬，鶂也。司馬云：鳥子也。相視，眸，茂侯反。子不運而風化。司馬云：相待風氣而化生也。又云：相視而成隂。陽蟲雄鳴於上風，雌應於下風而化。一本作而風化，司馬云：雄者黿𩔖，雌者鼈𩔖。"
                },
                {
                    "paragraph": "𩔖自爲雌雄，故風化。",
                    "zhushu": "夫同𩔖之雌雄，各自有以相感。相感之異，不可勝極。苟得其𩔖，其化不難，故乃有遥感而風化也。○𩔖自爲雌雄，故風化。或說云：方之物𩔖，猶如草木異種而同𩔖也。山海經云：亶爰之山有獸焉，其狀如狸而有髮，其名曰師𩔖。帶山有鳥，其狀如鳯，五采文，其名曰奇𩔖。皆自牝牡也。勝音升。"
                },
                {
                    "paragraph": "性不可易，命不可變，時不可止，道不可壅。",
                    "zhushu": "故至人皆順而通之。○壅，於勇反。"
                },
                {
                    "paragraph": "苟得於道，無自而不可。",
                    "zhushu": "雖化者無方而皆可也。"
                },
                {
                    "paragraph": "失焉者，無自而可。",
                    "zhushu": "所在皆不可也。"
                },
                {
                    "paragraph": "孔子不出三月，復見，曰：丘得之矣。烏鵲孺，魚傅沫，細要者化，",
                    "zhushu": "言物之自然，各有性也。○復，扶又反。見，賢遍反，又如字。烏鵲孺，如喻反，李云：孚乳而生也。傅，音附，又音付，本亦作傳，直專反。沬音末。司馬云：傳沬者，以沫相育也。一云：傳口中沫，相與而生子也。細要，一遥反，者，化蜂之屬也。司馬去取桑蟲，祝使似已也。案：即詩所謂螟蛉有子，果贏負之。"
                },
                {
                    "paragraph": "有弟而兄啼，",
                    "zhushu": "言人之性舎長而視㓜，故啼也。○舍，音捨。長，張丈反。"
                },
                {
                    "paragraph": "久矣。夫丘不與化爲人，不與化爲人，安能化人？",
                    "zhushu": "夫與化爲人者，任其自化者也。若繙六經以說，則䟽也。"
                },
                {
                    "paragraph": "老子曰：可，丘得之矣。",
                    "zhushu": ""
                }
            ]
        },
        {
            "name": "莊子外篇刻意第十五",
            "paragraphs": [
                {
                    "paragraph": "莊子外篇刻意第十五",
                    "zhushu": "音義曰：以義名篇。",
                    "type": 1
                },
                {
                    "paragraph": "刻意尚行，離世異俗，高論怨誹，爲亢而已矣。此山谷之士、非世之人，枯槁赴淵者之所好也。語仁義忠信，恭儉推讓，爲脩而已矣。此平世之士、教誨之人，遊居學者之所好也。語大功，立大名，禮君臣，正上下，爲治而已矣。此朝廷之士、尊主彊國之人，致功并兼者之所好也。就藪澤，處閒曠，釣魚閒處，無爲而已矣。此江海之士，避世之人，閒暇者之所好也。吹呴呼吸，吐故納新，熊經鳥申，爲壽而已矣。此道引之士、養形之人，彭祖壽考者之所好也。",
                    "zhushu": "此數子者，所好不同，恣其所好，各之其方，亦所以爲逍遙也。然此僅各自得，焉能靡所不樹哉？若夫使萬物各得其分而不自失者，故當付之無所執爲也。○刻意，司馬云：刻，削也。峻其意也。案：謂削意令峻也。廣雅云：意，志也。行，下孟反。離，力智反。論，力困反。怨誹，非謂反，徐音非。李云：非世無道，怨己不遇也。亢，苦浪反。李云：窮高曰亢。稿，苦老反。赴淵，司馬云：枯槁若鮑焦介推，赴淵若申徒狄。好，呼報反，下及注皆同。治，直吏反，下同。朝，直遥反。藪，素口反。閒，音閑，下同。釣，本或作魡，同彫呌反。呴，况于反，字亦作喣。吸，許及反。吐故納新：李云：吐故氣，納新氣也。熊經如字，李古定反。司馬云：若熊之攀樹而引氣也。鳥申，如字，郭音信。司馬云：若鳥之嚬呻也。道引，音導。下同。李云：導氣令和，引體令柔。數，所主反。僅，其靳反。焉，於䖍反。"
                },
                {
                    "paragraph": "若夫不刻意而高，無仁義而脩，無功名而治，無江海而閒，不道引而壽，",
                    "zhushu": "所謂自然。"
                },
                {
                    "paragraph": "無不忘也，無不有也。",
                    "zhushu": "忘故能有，若有之，則不能救其忘矣。故有者，非有之而有也，忘而有之也。"
                },
                {
                    "paragraph": "澹然無極而衆美從之。",
                    "zhushu": "若厲己以爲之，則不能無極而衆惡生。○澹，大暫反，徐音談。然，一本作澹而。"
                },
                {
                    "paragraph": "此天地之道、聖人之德也。",
                    "zhushu": "不爲萬物而萬物自生者，天地也。不爲百行而百行目成者，聖人也。○行，下孟反，下及篇末百行同。"
                },
                {
                    "paragraph": "故曰：夫恬惔寂漠，虚無無爲，此天地之平而道德之質也。",
                    "zhushu": "非夫寂漠無爲也，則危其平而䘮其質也。○惔，大暫反，徐音談，下皆同。質，正也。䘮，息浪反，下同。"
                },
                {
                    "paragraph": "故曰聖人休休焉，則平易矣。",
                    "zhushu": "休乎恬惔寂漠，息平，虚無無爲，則雖歷乎險阻之變，常平夷而無難。○休，虚求反，息也，下及注同。易，以䜴反，下及注皆同。難，乃旦反，下同。"
                },
                {
                    "paragraph": "平易則恬惔矣。",
                    "zhushu": "患難生於有爲，有爲亦生於患難，故平易恬惔交相成也。"
                },
                {
                    "paragraph": "平易恬惔，則憂患不能入，邪氣不能襲，",
                    "zhushu": "泯然與正理俱徃。○邪，似嗟反，下同。"
                },
                {
                    "paragraph": "故其德全而神不虧。",
                    "zhushu": "夫不平不惔者，豈唯傷其形哉？神德並喪於内也。"
                },
                {
                    "paragraph": "故曰：聖人之生也天行，",
                    "zhushu": "任自然而運動。"
                },
                {
                    "paragraph": "其死也物化。",
                    "zhushu": "蛻然無所係。○蛻，音帨，又始銳反。"
                },
                {
                    "paragraph": "靜而與隂同德，動而與陽同波。",
                    "zhushu": "動静無心，而付之隂陽也。"
                },
                {
                    "paragraph": "不爲福先，不爲禍始。感而後應，",
                    "zhushu": "無所唱也。"
                },
                {
                    "paragraph": "迫而後動，",
                    "zhushu": "㑹至乃動。"
                },
                {
                    "paragraph": "不得已而後起。",
                    "zhushu": "任理而起，吾不得巳也。"
                },
                {
                    "paragraph": "去知與故，循天之理。",
                    "zhushu": "天理自然，知故無爲乎其間。○去，起吕反。"
                },
                {
                    "paragraph": "故無天災，",
                    "zhushu": "災生於違天。"
                },
                {
                    "paragraph": "無物累，",
                    "zhushu": "累生逆物。"
                },
                {
                    "paragraph": "無人非，",
                    "zhushu": "與人同者，衆必是焉。"
                },
                {
                    "paragraph": "無鬼責。",
                    "zhushu": "同於自得，故無責。"
                },
                {
                    "paragraph": "其生若浮，其死若休。",
                    "zhushu": "汎然無所惜也。"
                },
                {
                    "paragraph": "不思慮，",
                    "zhushu": "付之天理。"
                },
                {
                    "paragraph": "不豫謀。",
                    "zhushu": "理至而應，"
                },
                {
                    "paragraph": "光矣而不耀，",
                    "zhushu": "用天下之自光，非吾耀也。"
                },
                {
                    "paragraph": "信矣而不期。",
                    "zhushu": "用天下之自信，非吾期也。"
                },
                {
                    "paragraph": "其寢不夢，其覺無憂。其神純粹，",
                    "zhushu": "一無所欲。○覺，古孝反。粹，雖遂反。"
                },
                {
                    "paragraph": "其魂不罷。",
                    "zhushu": "有欲乃疲。○罷，音皮。"
                },
                {
                    "paragraph": "虚無恬惔，乃合天德。",
                    "zhushu": "乃與天地合恬惔之德也。"
                },
                {
                    "paragraph": "故曰：悲樂者，德之邪；喜怒者，道之過；好惡者，德之失。故心不憂樂，德之至也；",
                    "zhushu": "至德常適，故情無所槩。○樂音洛，下同。惡，烏路反。"
                },
                {
                    "paragraph": "一而不變，靜之至也；",
                    "zhushu": "静而一者，不可變也。"
                },
                {
                    "paragraph": "無所於忤，虚之至也；",
                    "zhushu": "其心豁然確盡，乃無纎介之違。○忤，五故反。確，苦角反。介音界。"
                },
                {
                    "paragraph": "不與物交，淡之至也；",
                    "zhushu": "物自來耳，至淡者無交物之情。"
                },
                {
                    "paragraph": "無所於逆，粹之至也。",
                    "zhushu": "若雜乎濁欲，則有所不順。"
                },
                {
                    "paragraph": "故曰：形勞而不休則弊，精用而不已則勞，勞則竭。",
                    "zhushu": "物皆有當，不可失也。"
                },
                {
                    "paragraph": "水之性，不雜則清，莫動則平；鬱閉而不流，亦不能清，天德之象也。",
                    "zhushu": "象天德者，無心而階㑹也。"
                },
                {
                    "paragraph": "故曰：純粹而不雜，",
                    "zhushu": "無非至當之事也。"
                },
                {
                    "paragraph": "靜一而不變，",
                    "zhushu": "常在當上住。"
                },
                {
                    "paragraph": "淡而無爲，",
                    "zhushu": "與㑹俱而巳矣。"
                },
                {
                    "paragraph": "動而以天行，",
                    "zhushu": "若夫逐欲而動，人行也。"
                },
                {
                    "paragraph": "此養神之道也。夫有干越之劒者，柙而藏之，不敢用也，寳之至也。",
                    "zhushu": "况敢輕用其神乎？○干越之劒，司馬云：干，吳也。吳、越出善劒也。季云：干谿，越山出，名劒。案：吳有谿名干谿，越有山名若耶，並出善鐡，鑄爲名劒也。柙，戶甲反。"
                },
                {
                    "paragraph": "精神四逹並流，無所不極，上際於天，下蟠於地，",
                    "zhushu": "夫體天地之極，應萬物之數，以爲精神者，故若是矣。若是而有落天地之功者，任天行耳，非輕用也。○蟠音盤，郭音煩。"
                },
                {
                    "paragraph": "化育萬物，不可爲象，",
                    "zhushu": "所育無方。"
                },
                {
                    "paragraph": "其名爲同帝。",
                    "zhushu": "同天帝之不爲。"
                },
                {
                    "paragraph": "純素之道，唯神是守。守而勿失，與神爲一。",
                    "zhushu": "常以純素守乎至寂，而不蕩於外，則㝠也。"
                },
                {
                    "paragraph": "一之精通，合于天倫。",
                    "zhushu": "精者，物之眞也。"
                },
                {
                    "paragraph": "野語有之曰：“衆人重利，廉士重名，賢士尚志，聖人貴精。”",
                    "zhushu": "與神爲一，非守神也。不遠其精，非貴精也，然其迹則貴守之也。"
                },
                {
                    "paragraph": "故素也者，謂其無所與雜也；純也者，謂其不虧其神也。",
                    "zhushu": "苟以不虧爲純，則雖百行同舉，萬變參備，乃至純也。苟以不雜爲素，則雖龍章鳳姿，倩乎有非常之觀，乃至素也。若不能保其自然之質，而雜乎外飾，則雖犬羊之鞹，庸得謂之純素哉？○倩，七練反。觀，古喚反。鞹，苦郭反。"
                },
                {
                    "paragraph": "能體純素，謂之真人。",
                    "zhushu": ""
                }
            ]
        },
        {
            "name": "莊子外篇繕性第十六",
            "paragraphs": [
                {
                    "paragraph": "莊子外篇繕性第十六",
                    "zhushu": "音義曰：以義名篇。",
                    "type": 1
                },
                {
                    "paragraph": "繕性於俗俗學以求復其初；",
                    "zhushu": "巳治性於俗矣，而欲以俗學復性命之本，所以求者愈非其道也。○繕，善戰反，崔云：治也，或云善也。性，性本也。"
                },
                {
                    "paragraph": "滑欲於俗思以求致其明，",
                    "zhushu": "已亂其心於欲，而方復役思以求明，思之愈精，失之愈遠。○滑，音骨，亂也。崔云：治也。思，李息吏反，注役思同。復，扶又反，下無復、雖復同。"
                },
                {
                    "paragraph": "謂之蔽蒙之民。",
                    "zhushu": "若夫發䝉者，必離俗去欲而後幾焉。○離，力智反，下文同。去，起吕反。"
                },
                {
                    "paragraph": "古之治道者，以恬養知。",
                    "zhushu": "恬静而後知不蕩，知不蕩而性不失也。○治，始字，又直吏反。知音智，下以意求之。"
                },
                {
                    "paragraph": "生而無以知爲也，謂之以知養恬。",
                    "zhushu": "大無以知爲而任其自知，則雖知周萬物而恬然自得也。"
                },
                {
                    "paragraph": "知與恬交相養，而和理出其性。",
                    "zhushu": "知而非爲，則無害於恬，恬而自爲，則無傷於知，斯可謂交相養矣。二者交相養，則和理之分，豈出他哉？"
                },
                {
                    "paragraph": "夫德，和也；道，理也。",
                    "zhushu": "和故無不得，道故無不理。"
                },
                {
                    "paragraph": "德無不容，仁也；",
                    "zhushu": "無不容者，非爲仁也，而仁迹行焉。"
                },
                {
                    "paragraph": "道無不理，義也；",
                    "zhushu": "無不理者，非爲義也，而義功著焉。"
                },
                {
                    "paragraph": "義明而物親，忠也；",
                    "zhushu": "若夫義明而不由忠，則物愈踈。"
                },
                {
                    "paragraph": "中純實而反乎情，樂也；",
                    "zhushu": "仁義發中而還任本懷，則志得矣。志得矣，其迹則樂也。樂，音洛，注同。"
                },
                {
                    "paragraph": "信行容體而順乎文，禮也。",
                    "zhushu": "信行容體而順乎自然之節文者，其迹則禮也。○行，下孟反，注同。下以行、小行、注行者、行立皆放此。"
                },
                {
                    "paragraph": "禮樂徧行，則天下亂矣。",
                    "zhushu": "以一體之所履，一志之所樂，行之天下，則一方得而萬方失也。○徧音遍。"
                },
                {
                    "paragraph": "彼正而蒙己德，德則不冒。冒則物必失其性也。",
                    "zhushu": "各正性命而自蒙己德，則不以此冒彼也。若以此冒彼，安得不失其性哉。○冒，莫報反，崔云：覆也。"
                },
                {
                    "paragraph": "古之人，在混芒之中，與一世而得澹漠焉。當是時也，隂陽和靜，鬼神不擾，四時得節，萬物不傷，羣生不夭，人雖有知，無所用之，",
                    "zhushu": "任其自然而已。○混，胡本反。芒，莫剛反。崔云：混混芒芒，未分時也。𣽃，徒暫反。"
                },
                {
                    "paragraph": "此之謂至一。當是時也，莫之爲而常自然。",
                    "zhushu": "物皆自然，故至一也。"
                },
                {
                    "paragraph": "逮德下衰，",
                    "zhushu": "夫德之所以下衰者，由聖人不維世，則，在上者不能無爲，而羡無爲之迹，故致斯弊也。"
                },
                {
                    "paragraph": "及燧人、伏戲始爲天下，是故順而不一。",
                    "zhushu": "世已失一，或不可解，故釋而不推，順之而已。○燧音遂。"
                },
                {
                    "paragraph": "德又下衰，及神農、黃帝始爲天下，是故安而不順。",
                    "zhushu": "安之於其所安而巳。"
                },
                {
                    "paragraph": "德又下衰，及唐虞始爲天下，興治化之流，𤀴淳散朴，",
                    "zhushu": "聖人無心，任世之自成。成之淳薄，皆非聖也。聖能任世之自得耳，豈能使世得聖哉？故皇王之迹與世俱遷，而聖人之道未始不全也。○𤀴，古堯反，本亦作澆。淳，本亦作醇，音純。"
                },
                {
                    "paragraph": "離道以善，",
                    "zhushu": "善者過於適之稱，故有善而道不全。○稱，尺證反。"
                },
                {
                    "paragraph": "險德以行，",
                    "zhushu": "行者違性而行之，故行立而德不夷。"
                },
                {
                    "paragraph": "然後去性而從於心。",
                    "zhushu": "以心自役，則性去也。"
                },
                {
                    "paragraph": "心與心識",
                    "zhushu": "彼我之心，競爲先識，無復任性也。○心與心，識如字，衆本悉同。向本作職，云彼我之心競爲先職矣。郭注旣與向同，則亦當作職也。"
                },
                {
                    "paragraph": "知而不足以定天下，",
                    "zhushu": "忘知任性，斯乃定也。"
                },
                {
                    "paragraph": "然後附之以文，益之以博。文滅質，博溺心，",
                    "zhushu": "文博者，心質之飾也。○溺，乃歷反，郭音奴學反。"
                },
                {
                    "paragraph": "然後民始惑亂，無以反其性情而復其初。",
                    "zhushu": "初謂性命之本。"
                },
                {
                    "paragraph": "由是觀之，世喪道矣，道喪世矣，世與道交相喪也。",
                    "zhushu": "夫道以不貴，故能存世。然世存則貴之，貴之，道斯喪矣。道不能使世不貴，而世亦不能不貴於道，故交相喪也。○喪，息浪反，下及注皆同。"
                },
                {
                    "paragraph": "道之人何由興乎世，世亦何由興乎道哉！",
                    "zhushu": "若不貴，乃交相興也。"
                },
                {
                    "paragraph": "道無以興乎世，世無以興乎道，雖聖人不在山林之中，其德隱矣。",
                    "zhushu": "今所以不隱，由其有情以興也。何由而興？由無貴也。"
                },
                {
                    "paragraph": "隱故不自隱。",
                    "zhushu": "若夫自隱而用物，則道世交相興矣，何隱之有哉。"
                },
                {
                    "paragraph": "古之所謂隱士者，非伏其身而弗見也，非閉其言而不出也，非藏其知而不發也，時命大謬也。",
                    "zhushu": "莫知反一以息迹，而逐迹以求一，愈得迹愈失一，斯大謬矣。雖復起身以明之，開言以出之，顯知以發之，何由而交興哉？祗所以交喪也。○見音賢遍反。祗音支。"
                },
                {
                    "paragraph": "當時命而大行乎天下，",
                    "zhushu": "此澹漠之時也。"
                },
                {
                    "paragraph": "則反一無迹；",
                    "zhushu": "反任物性，而物性自一，故無迹。"
                },
                {
                    "paragraph": "不當時命而大窮乎天下，",
                    "zhushu": "此不能澹漠之時也。"
                },
                {
                    "paragraph": "則深根寧極而待：",
                    "zhushu": "雖有事之世，而聖人未始不𣽃漠也，故深根寧極，而待其自爲耳，斯道之所以不喪也。"
                },
                {
                    "paragraph": "此存身之道也。",
                    "zhushu": "未有身存而世不興者也。"
                },
                {
                    "paragraph": "古之存身者，不以辯飾知，",
                    "zhushu": "任其真知而已。"
                },
                {
                    "paragraph": "不知窮天下，",
                    "zhushu": "此淡泊之情也。○淡，大暫反。泊音薄。"
                },
                {
                    "paragraph": "不以知窮德，",
                    "zhushu": "守其自得而已。"
                },
                {
                    "paragraph": "危然處其所而反其性，己又何爲哉？",
                    "zhushu": "危然，獨正之貌。○危然，如字。郭云：獨正貌。司馬本作垝，云：獨立貌。崔本作垝，音如累垝之垝垝然。皆待安固貌。"
                },
                {
                    "paragraph": "道固不小行，",
                    "zhushu": "遊於坦塗。○坦，敕但反。"
                },
                {
                    "paragraph": "德固不小識。",
                    "zhushu": "塊然大通。○塊，苦對反。"
                },
                {
                    "paragraph": "小識傷德，小行傷道。故曰：正己而已矣。樂全之謂得志。",
                    "zhushu": "自得其志，獨夷其心，而無哀樂之情，斯樂之全者也。○樂音洛，注下皆同。"
                },
                {
                    "paragraph": "古之所謂得志者，非軒冕之謂也，謂其無以益其樂而已矣。",
                    "zhushu": "全其内而足。"
                },
                {
                    "paragraph": "今之所謂得志者，軒冕之謂也。軒冕在身，非性命也，物之儻來，寄也。寄之，其來不可圉，其去不可止。",
                    "zhushu": "在外物耳，得失之非我也。○儻，吐黨反，崔本作黨，云：衆也。圉，魚吕反，本又作禦。"
                },
                {
                    "paragraph": "故不爲軒冕肆志，",
                    "zhushu": "淡然自若，不覺寄之在身。○爲，于爲反，下同。"
                },
                {
                    "paragraph": "不爲窮約趨俗，",
                    "zhushu": "曠然而得，不覺窮之在身。"
                },
                {
                    "paragraph": "其樂彼與此同，",
                    "zhushu": "彼此，謂軒冕與窮約。"
                },
                {
                    "paragraph": "故無憂而已矣！",
                    "zhushu": "亦無欣歡之喜也。"
                },
                {
                    "paragraph": "今寄去則不樂。由是觀之，雖樂，未嘗不荒也。",
                    "zhushu": "夫寄去則不樂者，寄來則荒矣，斯以外易内也。"
                },
                {
                    "paragraph": "故曰：喪己於物、失性於俗者，謂之倒置之民。",
                    "zhushu": "營外𧇊内，其置倒也。○倒置之民，崔云：逆其性命而不順也。向云：以外易内，可謂倒置。"
                }
            ]
        },
        {
            "name": "莊子外篇秋水第十七",
            "paragraphs": [
                {
                    "paragraph": "莊子外篇秋水第十七",
                    "zhushu": "音義曰：借物名篇。",
                    "type": 1
                },
                {
                    "paragraph": "秋水時至，百川灌河。涇流之大，兩涘渚崖之間，不辯牛馬。",
                    "zhushu": "言其廣也。○秋水，李云：水生於春，壯於秋。白虎通云：水涯也。灌，古亂反。涇音經。司馬云：涇，通也。崔本作徑，云：直度曰徑。又云：字或作淫。涘，音俟，涯也。渚，司馬云：水中可居曰渚。釋名云：渚，遮也。體高能遮水，使從旁回也。崖，字又作涯，亦作涯，並同。辯，别也。言廣大，故望不分别也。"
                },
                {
                    "paragraph": "於是焉河伯欣然自喜，以天下之美爲盡在己。順流而東行，至於北海，東靣而視，不見水端。於是焉何伯始旋其面目，望洋向若而歎曰：“野語有之曰：‘聞道百，以爲莫己若者。’我之謂也。且夫我嘗聞少仲尼之聞而輕伯夷之義者，始吾弗信。今我睹子之難窮也，吾非至於子之門則殆矣，吾長見𥬇於大方之家。”",
                    "zhushu": "知其小而不能自大，則理分有素，跂尚之情，無爲乎其間。○河伯姓馮名夷，一名水夷，一名巳，見太宗馮遲命篇。一云姓吕，名公子。馮夷是公子之妻。盡，注忍反，北海，故云東海之北是也。目盳，莫剛反，又音旁，又音望，本亦作望。洋，音羊，司馬、崔云：盳洋，猶望羊，仰視貌。向若向，徐音嚮，許亮反。司馬云：若海神。聞道百。李云：萬分之一也。今我睹舊音覩。案：說文睹，今字；覩，古字。睹，見也。崔本作今睹我，云：睹，大也。大方司馬云：方，道也。分，扶問反，後同。"
                },
                {
                    "paragraph": "北海若曰：“井鼃不可以語於海者，拘於虚也；夏蟲不可以語於氷者，篤於時也；曲士不可以語於道者，束於教也。",
                    "zhushu": "夫物之所生而安者，趣各有極。○語，如字，下同。虚音墟，本亦作墟，風俗通云：墟，虚也。崔云：拘於井中之空也。夏，尸嫁反。曲士，司馬云：郷曲之士也。"
                },
                {
                    "paragraph": "今爾出於崖涘，觀於大海，乃知爾醜，爾將可與語大理矣。",
                    "zhushu": "以其知分，故可與言理也。"
                },
                {
                    "paragraph": "天下之水，莫大於海：萬川歸之，不知何時止而不盈；尾閭泄之，不知何時已而不虚；春秋不變，水旱不知。此其過江河之流，不可爲量數。而吾未嘗以此自多者，自以比形於天地，而受氣於隂陽，吾在於天地之間，猶小石小木之在大山也。方存乎見少，又奚以自多！",
                    "zhushu": "窮百川之量而縣於河，河縣於海，海縣於天地，則各有量也。此發辭氣者，有似乎觀大可以明小，尋其意則不然。夫世之所患者不夷也，故體大者怏然謂小者爲無餘，質小者塊然謂大者爲至足。是以上下夸跂，俯仰自失，此乃生民之所惑也。惑者求正，正之者莫若先極其差而因其所謂。所謂大者至足也，故秋豪無以累乎天地矣。所謂小者無餘也，故天地無以過乎秋豪矣。然後惑者有山而反，各知其極，物安其分，逍遥者用其本歩而遊乎自得之場矣。此莊子之所以發德音也。若如惑者之說，轉以小大相傾，則相傾者無窮矣。若夫覩大而不安其小，視少而自以爲多，將奔馳於勝負之竟，而𦔳天民之矜夸，豈逹乎莊生之㫖哉！○尾閭，崔云：海東川名。司馬云：泄海水出外者也。泄，息列反，又與世反。量音亮，註及下同。縣音玄，下同。怏，於亮反，又於良反。竟音境。"
                },
                {
                    "paragraph": "計四海之在天地之間也，不似礨空之在大澤乎？計中國之在海内，不似稊米之在太倉乎？號物之數謂之萬，人處一焉；人卒九州，榖食之所生，舟車之所通，人處一焉；此其比萬物也，不似豪末之在於馬體乎？",
                    "zhushu": "小大之辯，各有階級，不可相跂。○礨，力罪反，向同，崔音壘，李力對反。空音孔。壘孔，小穴也。李云：小封也。一云：蟻塜也。稊，徒兮反。司馬云：稊米，小米也。李云：稊，草也。案郭註爾雅稊似稗。稗音蒲賣反。大倉音泰。卒，尊忽反。司馬云：衆也。崔子恤反，云：盡也。"
                },
                {
                    "paragraph": "五帝之所連，三王之所爭，仁人之所憂，任士之所勞，盡此矣！",
                    "zhushu": "不出乎一域。○五帝之所連，司馬云：謂連續仁義也。崔云：連，續也。本亦作五帝。爭，側耕反。任士之所勞。李云：任，能也。勞，服也。"
                },
                {
                    "paragraph": "伯夷辭之以爲名，仲尼語之以爲博。此其自多也，不似爾向之自多於水乎？”",
                    "zhushu": "物有定域，雖至知不能出焉。故起大小之差，將以申明至理之無辨也。"
                },
                {
                    "paragraph": "河伯曰：“然則吾大天地而小豪末，可乎？”北海若曰：“否。夫物，量無窮，",
                    "zhushu": "物物各有量。"
                },
                {
                    "paragraph": "時無止，",
                    "zhushu": "死與生皆時行。"
                },
                {
                    "paragraph": "分無常，",
                    "zhushu": "得與失皆分。"
                },
                {
                    "paragraph": "終始無故。",
                    "zhushu": "日新也。"
                },
                {
                    "paragraph": "是故大知觀於遠近，故小而不寡，",
                    "zhushu": "各自足也。"
                },
                {
                    "paragraph": "大而不多，",
                    "zhushu": "亦無餘也。"
                },
                {
                    "paragraph": "知量無窮。",
                    "zhushu": "攬而觀之知遠近，大小之物各有量，"
                },
                {
                    "paragraph": "證曏今故。",
                    "zhushu": "曏，明也。今故，猶古今。○曏，許亮反，崔云：徃也。向，郭云：明也。又虚丈反。"
                },
                {
                    "paragraph": "故遥而不悶，",
                    "zhushu": "遙，長也。"
                },
                {
                    "paragraph": "掇而不跂，",
                    "zhushu": "掇，猶短也。○掇，專劣反。跂如字，一本作企，下注亦然。"
                },
                {
                    "paragraph": "知時無止。",
                    "zhushu": "證明古今，知變化之不止於死生也，故不以長而挹悶短，故爲跂也。"
                },
                {
                    "paragraph": "察乎盈虚，故得而不喜，失而不憂，知分之無常也。",
                    "zhushu": "察其一盈一虚，則知分之不常於得也，故能忘其憂喜。"
                },
                {
                    "paragraph": "明乎坦塗，",
                    "zhushu": "死生者，日新之正道。○坦，吐但反。"
                },
                {
                    "paragraph": "故生而不說，死而不禍，知終始之不可故也。",
                    "zhushu": "明終始之日新也，則知故之不可執而留矣。是以渉日新而不愕，舎故而不驚，死生之化若一。○說，音恱。愕，五各反。舎音捨。"
                },
                {
                    "paragraph": "計人之所知，不若其所不知；",
                    "zhushu": "所知各有限也。"
                },
                {
                    "paragraph": "其生之時，不若未生之時；",
                    "zhushu": "生時各有年也。"
                },
                {
                    "paragraph": "以其至小，求窮其至大之域，是故迷亂而不能自得也。",
                    "zhushu": "莫若安於所受之分而巳。"
                },
                {
                    "paragraph": "由此觀之，又何以知豪末之足以定至細之倪，又何以知天地之足以窮至大之域？”",
                    "zhushu": "以小求大，理終不得，各安其分，則大小俱足矣。若豪末不求天地之功，則周身之餘，皆爲棄物。天地不見大於秋豪，則顧其形象，裁自足耳。將何以知細之定細，大之定大也？○倪，五厓反，徐音詣，郭五米反，下同。"
                },
                {
                    "paragraph": "河伯曰：“世之議者皆曰：‘至精無形，至大不可圍。’是信情乎？”北海若曰：“夫自細視大者不盡，自大視細者不明。",
                    "zhushu": "目之所見有常極，不能無窮也，故於大則有所不盡，於細則有所不明，直是目之所不逮耳。精與大皆非無也，庸詎知無形而不可圍者哉？"
                },
                {
                    "paragraph": "夫精，小之微也；埒，大之殷也，故異便。",
                    "zhushu": "大小異，故所便不得同。○埒，李普回反，徐音孚，謂盛也，郭芳尤反，崔音裒，殷衆也。便，婢靣反，徐扶靣反，註皆同。"
                },
                {
                    "paragraph": "此勢之有也。",
                    "zhushu": "若無形而不可圍，則無此異便之勢也。"
                },
                {
                    "paragraph": "夫精粗者，期於有形者也；",
                    "zhushu": "有精粗矣，故不得無形。○粗，此胡反，下同。"
                },
                {
                    "paragraph": "無形者，數之所不能分也；不可圍者，數之所不能窮也。可以言論者，物之粗也；可以意致者，物之精也；言之所不能論，意之所不能察致者，不期精粗焉。",
                    "zhushu": "唯無而巳，何精粗之有哉。夫言意者，有也；而所言所意者，無也，故求之於言意之表，而入乎無言無意之域而後至焉。○分如字，能論本或作諭。"
                },
                {
                    "paragraph": "是故大人之行，不出乎害人，",
                    "zhushu": "大人者，無意而任天行也。舉足而投諸吉地，豈出害人之塗哉。"
                },
                {
                    "paragraph": "不多仁恩；",
                    "zhushu": "無害而不自多其恩。"
                },
                {
                    "paragraph": "動不爲利，",
                    "zhushu": "應理而動，而理自無害。○爲，于僞反。"
                },
                {
                    "paragraph": "不賤門𨽾；",
                    "zhushu": "任其所能，而位當於斯耳，非由賤之，故措之斯職。○措，七故反。"
                },
                {
                    "paragraph": "貨財弗爭，",
                    "zhushu": "各使分定。"
                },
                {
                    "paragraph": "不多辭讓；",
                    "zhushu": "適中而巳。"
                },
                {
                    "paragraph": "事焉不借人，",
                    "zhushu": "各使自任。"
                },
                {
                    "paragraph": "不多食乎力，",
                    "zhushu": "足而巳。"
                },
                {
                    "paragraph": "不賤貪汙；",
                    "zhushu": "理自無欲。"
                },
                {
                    "paragraph": "行殊乎俗，",
                    "zhushu": "已獨無可無不可，所以與俗殊。○行，下孟反，下堯、桀之行同。"
                },
                {
                    "paragraph": "不多辟異；",
                    "zhushu": "任理而自殊。○辟，四亦反。"
                },
                {
                    "paragraph": "爲在從衆，",
                    "zhushu": "從衆之所爲。"
                },
                {
                    "paragraph": "不賤佞謟；",
                    "zhushu": "自然正直。"
                },
                {
                    "paragraph": "世之爵禄不足以爲勸，戮耻不足以爲辱；",
                    "zhushu": "外事不捿於心。"
                },
                {
                    "paragraph": "知是非之不可爲分，細大之不可爲倪。",
                    "zhushu": "故玄同也。"
                },
                {
                    "paragraph": "聞曰：‘道人不聞，",
                    "zhushu": "任物而物性自通，不則功名歸物矣，故不聞。"
                },
                {
                    "paragraph": "至德不得，",
                    "zhushu": "得者生於失也。物各無失，則得名去也。"
                },
                {
                    "paragraph": "大人無己。’",
                    "zhushu": "任物而巳。○無巳，音紀。"
                },
                {
                    "paragraph": "約分之至也。”",
                    "zhushu": "約之以至其分，故㝠也。夫唯極乎無形而不可圍者爲然。"
                },
                {
                    "paragraph": "河伯曰：“若物之外，若物之内，惡至而倪貴賤？惡至而倪小大？”北海若曰：“以道觀之，物無貴賤；",
                    "zhushu": "各自足也。○惡，音烏，下同。"
                },
                {
                    "paragraph": "以物觀之，自貴而相賤；",
                    "zhushu": "此區區者，乃道之所錯綜而齊之者也。"
                },
                {
                    "paragraph": "以俗觀之，貴賤不在己。",
                    "zhushu": "斯所謂倒置也。"
                },
                {
                    "paragraph": "以差觀之，因其所大而大之，則萬物莫不大；因其所小而小之，則萬物莫不小。知天地之爲稊米也，知豪末之爲丘山也，則差數覩矣。",
                    "zhushu": "所大者，足也。所小者，無餘也。故因其性足以名大，則豪末丘山不得異其名；因其無餘以稱小，則天地稊米無所殊其稱。若夫觀差而不由斯道，則差數相加，幾微相傾，不可勝察也。○綜，尺證反。勝音升。"
                },
                {
                    "paragraph": "以功觀之，因其所有而有之，則萬物莫不有；因其所無而無之，則萬物莫不無。知東西之相反而不可以相無，則功分定矣。",
                    "zhushu": "天下莫不相與爲彼我，而彼我皆欲自爲，斯東西之相反也。然彼我相與爲脣齒，脣齒者未甞相爲，而脣亡則齒寒。故彼之自爲，濟我之功弘矣，斯相反而不可以相無者也。故因其自爲而無其功，則天下之功莫不皆無矣。因其不可相無而有其功，則天下之功莫不皆有矣。若乃忘其自爲之功，而思夫相爲之惠，惠之愈勤，而僞薄滋甚，天下天業而情性瀾漫矣，故其功分無時可定也。○自爲，于僞反，註内自爲、相爲皆同，餘如字。"
                },
                {
                    "paragraph": "以趣觀之，因其所然而然之，則萬物莫不然；因其所非而非之，則萬物莫不非。知堯桀之自然而相非，則趣操覩矣。",
                    "zhushu": "物皆自然，故無不然。物皆相非，故無不非。無不非，則無然矣，無不然，則無非矣。無然無非者，堯也；有然有非者，桀也。然此二君，各受天素，不能相爲，故因堯桀以觀天下之趣操，其不能相爲也可見矣。"
                },
                {
                    "paragraph": "昔者堯、舜讓而帝，之噲讓而絶；湯、武爭而王，白公爭而滅。",
                    "zhushu": "夫順天應人而受天下者，其迹則爭譲之迹也。尋其迹者，失其所以迹矣，故絶滅也。○之噲，音快，又古邁反，又古㑹反。之者，燕相子之也。噲，燕王名也。司馬云：燕王噲拙於謀，用蘇代之說，效堯舜譲位與子之，三年而國亂，而王往况反。白公名勝，楚平王之孫白縣尹僣稱公作亂而死，事見左傳哀公十六年。"
                },
                {
                    "paragraph": "由此觀之，爭讓之禮，堯、桀之行，貴賤有時，未可以爲常也。梁麗可以衝城，而不可以窒穴，言殊器也；騏驥驊騮，一日而馳千里，捕䑕不如狸狌，言殊技也；鴟鵂夜撮蚤，察豪末，晝出瞋目而不見丘山，言殊性也。",
                    "zhushu": "就其殊而任之，則萬物莫不當也。○梁麗，司馬、李音禮，一音如字。司馬云：梁麗，小舩也。崔云：屋棟也。窒，玲悉反，爾雅云：塞也。崔、李同。說文都節反。騏音其。驥，音冀。驊，戶花反。騮音留。李云：騏驥、驊騮，皆駿馬也。捕，音歩，本又作搏，徐音付。狸，力之反。狌音姓，向同，又音生，崔本作鼬，由又反。技，其綺反。鴟，尺夷反。崔云：鴟，鵂，鼬，與委裊同，　七括反。崔本作最，音同。蚤音早。說文：跳蟲齧人者也。淮南子：鴟夜聚蚤，察分豪末。許慎云：鴟夜聚食蚤蝨不失也。司馬本作蚉，音文，云：鴟鵂鶹夜取蚉食。今郭本亦有作蚉者。崔本作𤓰，云：鵂鶹夜聚人𤓰於巢中也。瞑，尺夷反。向，處辰反。司馬云：張也。崔音眩，又師慎反，本或作瞑。"
                },
                {
                    "paragraph": "故曰：蓋師是而無非，師治而無亂乎？是未明天地之理、萬物之情者也。",
                    "zhushu": "夫天地之理，萬物之情，以得我爲是，失我爲非，適性爲治，失和爲亂。然物無定極，我無常適，殊性異便，是非無主。若以我之所是，則彼不得非，此知我而不見彼者耳。故以道觀者，於是非無當也。付之天均，恣之兩行，則殊方異𩔖，同焉皆得也。○師是，或云師，順也。治，直吏反，注皆同。"
                },
                {
                    "paragraph": "是猶師天而無地，師隂而無陽，其不可行明矣！然且語而不舎，非愚則誣也！",
                    "zhushu": "天地隂陽對生也，是非治亂互有也，將奚去哉。○舎音捨，下同。"
                },
                {
                    "paragraph": "帝王殊禪，三代殊繼。差其時，逆其俗者，謂之篡夫；當其時，順其俗者，謂之義之徒。黙黙乎河伯，女惡知貴賤之門，小大之家！”",
                    "zhushu": "俗之所貴，有時而賤，物之所大，世或小之。故順物之迹，不得不殊，斯五帝三王之所以不同也。○篡夫，初患反，取也，下如字。女惡音汝，後放此，下音烏。"
                },
                {
                    "paragraph": "河伯曰：“然則我何爲乎？何不爲乎？吾辭受趣舎，吾終柰何？”北海若曰：“以道觀之，何貴何賤，是謂反衍；",
                    "zhushu": "貴賤之道，反覆相尋。○反衍，又以戰反。崔云：無所貴賤，乃反爲美也。本亦作畔衍，李云：猶漫衍合爲一家。覆，芳服反。"
                },
                {
                    "paragraph": "無拘而志，與道大蹇。",
                    "zhushu": "自拘執，則不夷於道。○與道大蹇，向，紀輦反，徐紀偃反，本或作與天道蹇，崔本蹇作浣，云：猶洽也。"
                },
                {
                    "paragraph": "何少何多，是謂謝施；",
                    "zhushu": "隨其分，故所施無常。○謝施，如字。司馬云：謝，代也。施，用也。崔云：不代其德，是謂謝施。"
                },
                {
                    "paragraph": "無一而行，與道參差。",
                    "zhushu": "不能隨變，則不齊於道。○參，初林反。差，初宜反。"
                },
                {
                    "paragraph": "嚴乎若國之有君，其無私德；",
                    "zhushu": "公當而巳。○嚴，魚檢反，又如字。"
                },
                {
                    "paragraph": "繇繇乎若祭之有社，其無私福；",
                    "zhushu": "天下之所同求。○繇音由。"
                },
                {
                    "paragraph": "泛泛乎其若四方之無窮，其無所畛域。",
                    "zhushu": "泛泛然無所在。○泛，孚劒反，字又作汎。畛，之忍反。域，于逼反，舊于目反。"
                },
                {
                    "paragraph": "兼懷萬物，其孰承翼？",
                    "zhushu": "掩御羣生，反之公内而乎徃者也，豈扶踈而承翼哉。"
                },
                {
                    "paragraph": "是謂無方。",
                    "zhushu": "無方，故能以萬物爲方。"
                },
                {
                    "paragraph": "萬物一齊，孰短孰長？",
                    "zhushu": "莫不皆足。"
                },
                {
                    "paragraph": "道無終始，物有死生，",
                    "zhushu": "死生者，無窮之變耳，非終始也。"
                },
                {
                    "paragraph": "不恃其成。",
                    "zhushu": "成無常處。"
                },
                {
                    "paragraph": "一虚一滿，不位乎其形。",
                    "zhushu": "不以形爲位，而守之不變。"
                },
                {
                    "paragraph": "年不可舉，",
                    "zhushu": "欲舉之令去而不能。○令，力呈反。"
                },
                {
                    "paragraph": "時不可止。",
                    "zhushu": "欲止之使停又不可。"
                },
                {
                    "paragraph": "消息盈虚，終則有始。",
                    "zhushu": "變化日新，未甞守故。"
                },
                {
                    "paragraph": "是所以語大義之方，論萬物之理也。物之生也，若驟若馳。",
                    "zhushu": "但當就用耳。"
                },
                {
                    "paragraph": "無動而不變。無時而不移。",
                    "zhushu": "故不可執而守。"
                },
                {
                    "paragraph": "何爲乎？何不爲乎？夫固將自化。”",
                    "zhushu": "若有爲不爲於其間，則敗其自化矣。"
                },
                {
                    "paragraph": "河伯曰：“然則何貴於道邪？”",
                    "zhushu": "以其自化，"
                },
                {
                    "paragraph": "北海若曰：“知道者必逹於理，逹於理者必明於權，明於權者不以物害己。",
                    "zhushu": "知道者，知其無能也。無能也，則何能生我？我自然而生耳，而四支百體、五藏精神，已不爲而自成矣，又何有意乎生成之後哉。逹乎斯理者，必能遣過分之知，遺益生之情，而乗變應權，故不以外傷内，不以物害已，而常全也。○藏，才浪反。"
                },
                {
                    "paragraph": "至德者，火弗能𤍠，水弗能溺，寒暑弗能害，禽獸弗能賊。",
                    "zhushu": "夫心之所安，則危不能危；意無不適，故苦不能苦也。"
                },
                {
                    "paragraph": "非謂其薄之也，",
                    "zhushu": "雖心所安，亦不使犯之。○薄，如字，崔云：謂以體著之。"
                },
                {
                    "paragraph": "言察乎安危，",
                    "zhushu": "知其不可逃也。"
                },
                {
                    "paragraph": "寧於禍福，",
                    "zhushu": "安乎命之所遇。"
                },
                {
                    "paragraph": "謹於去就，",
                    "zhushu": "審去就之非已。"
                },
                {
                    "paragraph": "莫之能害也。",
                    "zhushu": "不以害爲害，故莫之能害。"
                },
                {
                    "paragraph": "故曰：‘天在内，人在外，",
                    "zhushu": "天然在内，而天然之所順者在外。故太宗師曰：知天人之所爲者至矣。明内外之分皆非爲也。"
                },
                {
                    "paragraph": "德在乎天。’",
                    "zhushu": "恣人任知，則流蕩失素也。"
                },
                {
                    "paragraph": "知天人之行，本乎天，位乎得，",
                    "zhushu": "此天然之知，自行而不出乎分者也，故雖行於外，而常本乎天而位乎得矣。○行如字。"
                },
                {
                    "paragraph": "蹢䠱而屈伸，",
                    "zhushu": "與機㑹相應者，有斯變也。○蹢，丈益反，又持革反。䠱，丈録反，又音濁。伸音申。"
                },
                {
                    "paragraph": "反要而語極。”",
                    "zhushu": "知雖落天地，事雖接萬物，而常不失其要極，故天人之道全也。○要，於妙反。"
                },
                {
                    "paragraph": "曰：“何謂天？何謂人？”北海若曰：“牛馬四足，是謂天；落馬首，穿牛鼻，是謂人。",
                    "zhushu": "人之生也，可不服牛乗馬乎？服牛乗馬，不可穿落之乎？牛馬不辭穿落者，天命之固當也。苟當乎天命，則雖寄之人事而本在乎天也。"
                },
                {
                    "paragraph": "故曰：‘無以人滅天，",
                    "zhushu": "穿落之可也。若乃走作過分，驅歩失節，則天理滅矣。"
                },
                {
                    "paragraph": "無以故滅命，",
                    "zhushu": "不因其自爲而故爲之者，命其安在乎？"
                },
                {
                    "paragraph": "無以得殉名。",
                    "zhushu": "所得有常分，殉名則過也。"
                },
                {
                    "paragraph": "謹守而勿失，是謂反其眞。’”",
                    "zhushu": "真在性分之内。"
                },
                {
                    "paragraph": "䕫憐蚿，蚿憐蛇，蛇憐風，風憐目，目憐心。䕫謂蚿曰：“吾以一足趻踔而行，予無如矣。今子之使萬足，獨柰何？”蚿曰：“不然。子不見夫唾者乎？噴則大者如珠，小者如霧，雜而下者不可勝數也。今予動吾天機，而不知其所以然。”蚿謂蛇曰：“吾以衆足行，而不及子之無足，何也？”蛇曰：“夫天機之所動，何可易邪？吾安用足哉！”",
                    "zhushu": "物之生也，非知生而生也；則生之行也，豈知行而行哉。故足不知所以行。目不知所以見。心不知所以知。俛然而自得矣。遲速之節，聦明之鑒，或能或否。皆非我也。而或者因欲有其身而矜其能。所以逆其天機而傷其神器也。至人知天機之不可易也。故捐聦明，棄智慮。魄然忘其爲而任其自動。故萬物無動而不逍遥也。○䕫，求龜反，一足獸也。李云：黃帝在位，諸侯於東海流山得竒獸，其狀如牛，蒼色無角，一足龍走出入水即風雨，目光如日月，其音如雷，名曰䕫。黃帝殺之，取皮以冐鼓，聲聞五百里。憐音蓮。蚿音賢，又音玄。司馬云：馬蚿蟲也。廣雅云：蛆渠馬蚿。蚿憐蛇，蛇憐風，風憐目，目憐心。司馬云：䕫一足，蚿多足，蛇無足，風無形。目形綴於此，明流於彼，心則質幽，爲神遊外。跉，勑甚反，郭莬咸反，一音初禀反。踔，本亦作卓，同勑角反。李云：跉卓，行貌。唾，吐卧反。噴，普悶反，又芳奔反，又孚問反。霧音務，郭武貢反。勝，音升。俛，亡本反。"
                },
                {
                    "paragraph": "蛇謂風曰：“予動吾脊脅而行，則有似也。今子蓬蓬然起於北海，蓬蓬然入於南海，而似無有，何也。”風曰：“然，予蓬蓬然起於北海而入於南海也，然而指我則勝我，鰌我亦勝我。雖然，夫折大木、蜚大屋者，唯我能也。”故以衆小不勝爲大勝也。爲大勝者，唯聖人能之。",
                    "zhushu": "恣其天機，無所與爭，斯小不勝者也。然乗萬物，御羣才之所爲，使羣才各自得，萬物各自爲，則天下莫不逍遥矣。此乃聖人所以爲大勝也。○蓬蓬，歩東反，徐扶公反，李云：風貌。鰌音秋，李云：藉也。藉則削也。本又作𨩊，子六反，又七六反，迫也。折，之舌反。蜚音飛，又扶貴反。"
                },
                {
                    "paragraph": "孔子遊於匡，宋人圍之數匝，而弦歌不惙。子路入見，曰：“何夫子之娛也？”孔子曰：“來，吾語女。我諱窮乆矣，而不免，命也；求通乆矣而不得，時也。",
                    "zhushu": "將明時命之固當，故寄之求諱。○孔子遊於匡，宋人圍之。數，色主反。匝，子合反。司馬云：宋常作衛。匡，衞邑也。衛人誤圍孔子，以爲陽虎。虎甞暴於匡人。又孔子弟子顔剋，時與虎俱，後剋爲孔子御，至匡，匡人共識剋。又孔子容貌與虎相似，故匡人共圍之。惙，本又作輟，同，丁劣反。見，賢遍反。語，魚據反。"
                },
                {
                    "paragraph": "當堯、舜而天下無窮人，非知得也；當桀、紂而天下無通人，非知失也：時勢適然。",
                    "zhushu": "無爲勞心於窮通之間。"
                },
                {
                    "paragraph": "夫水行不避蛟龍者，漁父之勇也；陸行不避兕虎者，獵夫之勇也；白刃交於前，視死若生者，烈士之勇也；",
                    "zhushu": "情各有所安。○蛟音交。父音甫。兕，徐履反。"
                },
                {
                    "paragraph": "知窮之有命，知通之有時，臨大難而不懼者，聖人之勇也。",
                    "zhushu": "聖人則無所不安。○難，乃旦反。"
                },
                {
                    "paragraph": "由，處矣！吾命有所制矣！”",
                    "zhushu": "命非巳制，故無所用其心也。夫安於命者，無徃而非逍遥矣。故雖匡陳羑里，無異於紫極間堂也。○閒音閑。"
                },
                {
                    "paragraph": "無幾何，將甲者進，辭曰：“以爲陽虎也，故圍之；今非也，請辭而退。”公孫龍問於魏牟曰：“龍少學先王之道，長而明仁義之行；合同異，離堅白；然不然，可不可；困百家之知，窮衆口之辯：吾自以爲至逹已。今吾聞莊子之言，汒焉異之，不知論之不及與？知之弗若與？今吾無所開吾喙，敢問其方。”公子牟隱机大息，仰天而𥬇曰：“子獨不聞夫塪井之鼃乎？謂東海之鱉曰：‘吾樂與！吾跳梁乎井幹之上，入休乎缺甃之崖。赴水則接掖持頥，蹶泥則没足滅跗。還虷蟹與科斗，莫吾能若也。且夫擅一壑之水。而跨跱塪井之樂。此亦至矣。夫子奚不時來入觀乎？’",
                    "zhushu": "此猶小鳥之自足於蓬蒿。○幾，居豈反。將甲，如字，本亦作持甲。公孫龍問於魏牟，司馬云：龍，趙人。牟，魏之公子。少，詩照反。長，張丈反。行，下孟反。知音智。汒，莫剛反，郭音莽。論，力困反。與音余，下助句放此。開，如字，本亦作𨵿。兩通，本或作閡。喙，許穢反，又昌銳反。隱，於靳反。大音泰。塪音坎，郭音㗖。鼃，本亦作蛙，戸媧反，司馬云：塪，井，壞井也。鼁，水蟲，形似蝦蟇鱉，必滅反，字亦作鼈。吾樂音洛，下之樂、大樂同。跳音條。井幹，古旦反。司馬云：井欄也。諸詮之音，西京賦作韓音。甃，側救反。李云：如闌，以塼爲之，著井底䦨也。字林壯謬反，云：井壁也。赴水，如字，司馬本作踣，云：赴也。蹶，其月反。又音厥。泥則没足滅跗方于反，郭音附。司馬云：滅，没也。跗，足跗也。李云：言踊躍於塗中。還音旋。司馬云：顧視也。虷音寒，井中赤蟲也，一名蜎。爾雅云：蜎蠉。郭註云：井中小蛣蟩，赤蟲也。蜎音求兖反。蠉音况兗反。蛣蟩音吉。厥蟹戸買反。科，苦禾反。科，斗，蝦蟇子也。擅，市戰反，專也。壑，火各反。"
                },
                {
                    "paragraph": "東海之鱉左足未入，而右膝已縶矣。",
                    "zhushu": "明大之不遊於小，非樂然。○縶，猪立反，司馬云：拘也。三蒼云：絆也。樂音岳，又五教反。"
                },
                {
                    "paragraph": "於是逡巡而却。告之海曰：‘夫千里之遠，不足以舉其大；千仞之高，不足以極其深。禹之時，十年九潦，而水弗爲加益；湯之時，八年七旱，而崖不爲加損。夫不爲頃乆推移，不以多少進退者，此亦東海之大樂也。’於是塪井之鼃聞之，適適然驚，規規然自失也。",
                    "zhushu": "以小羡大，故自失。○逡，七旬反。潦音老。弗爲，于僞反，下同。頃乆，司馬云：猶早晚也。適適，始赤反，又丈革反，郭莬狄反。規規，如字，又虚役反，李、徐紀睡反。適適、規規，皆驚視自失貌。"
                },
                {
                    "paragraph": "且夫知不知是非之竟，而猶欲觀於莊子之言，是猶使蚉負山、商蚷馳河也，必不勝任矣。",
                    "zhushu": "物各有分，不可強相希效。○竟，音境，後同。蚉。音文。商蚷，音渠，郭音巨。司馬云：商蚷，蟲名，北燕謂之馬蚿。一本作蜄，徐市軫反。勝音升。強，其丈反。"
                },
                {
                    "paragraph": "且夫知不知論極妙之言，而自適一時之利者，是非塪井之鼃與？且彼方跐黃泉而登大皇，無南無北，奭然四解，淪於不測；無東無西，始於玄冥，反於大通。",
                    "zhushu": "言其無不至也。○跐，音此，郭時紫反，又側買反。廣雅云：蹋也，蹈也，履也。司馬云：則也。大皇音泰。奭，音釋。解，戶買反。"
                },
                {
                    "paragraph": "子乃規規然而求之以察，索之以辯，",
                    "zhushu": "夫遊無窮者，非察辯所得。○索，所白反。"
                },
                {
                    "paragraph": "是直用管闚天、用錐指地也，不亦小乎？子徃矣！",
                    "zhushu": "非其任者，去之可也。"
                },
                {
                    "paragraph": "且子獨不聞夫壽陵餘子之學行於邯鄲與？未得國能，又失其故行矣，直匍匐而歸耳。",
                    "zhushu": "以此效彼，兩失之。○壽陵餘子，司馬云：壽陵，邑名。未應丁夫爲餘子。邯音寒。鄲音丹，趙國都也。匍匐，匍音蒲，又音符。匐，蒲北反，又音服。"
                },
                {
                    "paragraph": "今子不去，將忘子之故，失子之業。”公孫龍口呿而不合，舌舉而不下，乃逸而走。莊子釣於濮水，楚王使大夫二人徃先焉，曰：“願以竟内累矣！”莊子持竿不顧，曰：“吾聞楚有神龜，死已三千歲矣，王巾笥而藏之廟堂之上。此龜者，寧其死爲留骨而貴乎？寧其生而曵尾於塗中乎？”二大夫曰：“寧生而曵尾塗中。”莊子曰：“徃矣，吾將曵尾於塗中。”",
                    "zhushu": "性各有所安也。○口呿，起據反，司馬云：開也。李音祛，又巨劫反。濮水，音卜，陳地水也。楚王，司馬云：威王也。先焉。先，謂宣其言也。笥，息嗣反，或音司。藏之，李云：藏之以笥，覆之以巾。"
                },
                {
                    "paragraph": "惠子相梁，莊子徃見之。或謂惠子曰：“莊子來，欲代子相。”於是惠子恐，搜於國中三日三夜。",
                    "zhushu": "揚兵整旅。○相，息亮反，下同。梁相，梁惠王。恐，丘勇反。捜，字又作摉，或作痩，所求反，李悉溝反，云：索也。說文云：求也。"
                },
                {
                    "paragraph": "莊子徃見之，曰：“南方有鳥，其名鵷鶵，子知之乎？夫鵷鶵發於南海而飛於北海，非梧桐不止，非練實不食，非醴泉不飮。於是鴟得腐䑕，鵷鶵過之，仰而視之曰：‘嚇！’今子欲以子之梁國而嚇我邪？”",
                    "zhushu": "言物嗜好不同，願各有極。○鵷，於袁反。鶵，仕俱反。李云：鵷鶵，鸞鳳之屬也。醴泉音禮，李云：泉甘如醴。嚇，本亦作呼，同許嫁反，又許伯反。司馬云：嚇怒其聲，恐其奪己也。詩箋云：以口拒人曰嚇。嗜，時志反。好，呼報反。"
                },
                {
                    "paragraph": "莊子與惠子遊於濠梁之上。莊子曰：“鯈魚出游從容，是魚樂也。”惠子曰：“子非魚，安知魚之樂？”莊子曰：“子非我，安知我不知魚之樂？”",
                    "zhushu": "欲以起明相非而不可以相知之義耳。子非我，尚可以知我之非魚，則我非魚，亦可以知魚之樂也。○豪梁，本亦作濠，音同。司馬云：濠，水名也，石絶水曰梁。鯈魚，徐音條，說文直留反，李音由，白魚也。爾雅云：鮂，黒鰦。郭注：即白鯈也。一音篠，謂白鯈魚也。從，七容反。樂音洛，注下同。"
                },
                {
                    "paragraph": "惠子曰：“我非子，固不知子矣；子固非魚也，子之不知魚之樂，全矣！”",
                    "zhushu": "舎其本言而給辯以難也。○難，乃旦反。"
                },
                {
                    "paragraph": "莊子曰：“請循其本。子曰‘女安知魚樂’云者，旣已知吾知之而問我。我知之濠上也。”",
                    "zhushu": "尋惠子之本言云非魚則無縁相知耳。今子非我也，而云女安知魚樂者，是知我之非魚也。苟知我之非魚，則凡相知者，果可以此知彼，不待是魚然後知魚也。故循子安知之云巳知吾之所知矣，而方復問我，我正知之於濠上耳，豈待入水哉。夫物之所生而安者，天地不能易其處，隂陽不能回其業，故以陸生之所安，知水生之所樂，未足稱妙耳。○復，扶又反。處，昌慮反。"
                }
            ]
        },
        {
            "name": "莊子外篇至樂第十八",
            "paragraphs": [
                {
                    "paragraph": "莊子外篇至樂第十八",
                    "zhushu": "音義曰：以義名篇。樂音洛。",
                    "type": 1
                },
                {
                    "paragraph": "天下有至樂無有哉？有可以活身者無有哉？",
                    "zhushu": "忘歡而後樂足，樂足而後身存。將以爲有樂邪，而至樂無歡。將以爲無樂邪，而身以存而無憂。○樂音洛，篇內不出者皆同。至，極也。樂，歡也。"
                },
                {
                    "paragraph": "今奚爲奚據？奚避奚處？奚就奚去？奚樂奚惡？",
                    "zhushu": "擇此八者，莫足以活身，唯無擇而任其所遇者，乃全耳。○惡，烏路反。"
                },
                {
                    "paragraph": "夫天下之所尊者，冨貴壽善也；所樂者，身安厚味美服好色音聲也；所下者，貧賤夭惡也；所苦者，身不得安逸，口不得厚味，形不得美服，目不得好色，耳不得音聲。若不得者，則大憂以懼，其爲形也亦愚哉！",
                    "zhushu": "凡此失之無傷於形，而得之有損於性。今反以不得爲憂，故愚。"
                },
                {
                    "paragraph": "夫冨者，苦身疾作，多積財而不得盡用，其爲形也亦外矣！",
                    "zhushu": "内其形者，知足而已。"
                },
                {
                    "paragraph": "夫貴者，夜以繼日，思慮善否，其爲形也亦䟽矣！",
                    "zhushu": "故親其形者，自得於身中而已。"
                },
                {
                    "paragraph": "人之生也，與憂俱生。壽者惛惛，乆憂不死，何之苦也！其爲形也亦遠矣！",
                    "zhushu": "夫遺生然後能忘憂，忘憂而後生可樂，生可樂而後形是我有，冨是我物，貴是我榮也。○惛音昏，又音門。"
                },
                {
                    "paragraph": "列士爲天下見善矣，未足以活身。吾未知善之誠善邪？誠不善邪？若以爲善矣，不足活身；以爲不善矣，足以活人。",
                    "zhushu": "善則過當，故不周濟。"
                },
                {
                    "paragraph": "故曰：忠諌不聽，蹲循勿爭。",
                    "zhushu": "唯中庸之德爲然。○蹲，七旬反，郭音存，又趣允反。循，音旬，又音脣。爭，爭闘之爭，下同。"
                },
                {
                    "paragraph": "故夫子胥爭之，以殘其形；不爭，名亦不成。誠有善無有哉？",
                    "zhushu": "故當縁督以爲經也。"
                },
                {
                    "paragraph": "今俗之所爲與其所樂，吾又未知樂之果樂邪，果不樂邪？吾觀夫俗之所樂，舉羣趣者，誙誙然如將不得已，",
                    "zhushu": "舉羣趣其所樂，乃不避死也。○誙誙，亡耕反，徐苦耕反，又胡挺反，李云：趣死貌。崔云：以是爲非，以非爲是。爲誙誙，本又作脛脛。"
                },
                {
                    "paragraph": "而皆曰樂者，吾未之樂也，亦未之不樂也。",
                    "zhushu": "無懷而恣物耳。"
                },
                {
                    "paragraph": "果有樂無有哉？吾以無爲誠樂矣，",
                    "zhushu": "夫無爲之樂，無憂而巳。"
                },
                {
                    "paragraph": "又俗之所大苦也。故曰：至樂無樂，至譽無譽。",
                    "zhushu": "俗以鏗鎗爲樂，美善爲譽。○鏗，苦耕反。鎗，七羊反。"
                },
                {
                    "paragraph": "天下是非果未可定也，雖然，無爲可以定是非。",
                    "zhushu": "我無爲而任天下之是非，是非者，各自任則定矣。"
                },
                {
                    "paragraph": "至樂活身，唯無爲幾存。",
                    "zhushu": "百姓足，則吾身近乎存也。○近，附近之近。"
                },
                {
                    "paragraph": "請嘗試言之：天無爲以之清，地無爲以之寧，",
                    "zhushu": "皆自清寧耳，非爲之所得。"
                },
                {
                    "paragraph": "故兩無爲相合，萬物皆化。",
                    "zhushu": "不爲而自合，故皆化。若有意乎爲之，則有時而滯也。"
                },
                {
                    "paragraph": "芒乎芴乎，而無從出乎！",
                    "zhushu": "皆自出耳，未有爲而出之也。○芒，李音荒，又乎晃反，下同。芴，音忽，下同。"
                },
                {
                    "paragraph": "芴乎芒乎，而無有象乎！",
                    "zhushu": "無有爲之象。"
                },
                {
                    "paragraph": "萬物職職，皆從無爲殖。",
                    "zhushu": "皆自殖耳。○萬物職職，司馬云：職職，猶祝祝也。李云：繁殖貌。案：爾雅：職，主也。謂名有主而區别。"
                },
                {
                    "paragraph": "故曰：天地無爲也而無不爲也。",
                    "zhushu": "若有爲，則有不齊也。"
                },
                {
                    "paragraph": "人也孰能得無爲哉！",
                    "zhushu": "得無爲則無樂而樂至矣。"
                },
                {
                    "paragraph": "莊子妻死，惠子弔之，莊子則方箕踞鼓盆而歌，惠子曰：“與人居，長子、老、身死，不哭亦足矣。又鼓盆而歌，不亦甚乎？”莊子曰：“不然。是其始死也，我獨何能無槩然？察其始而本無生；非徒無生也，而本無形；非徒無形也，而本無氣。雜乎芒芴之間，變而有氣，氣變而有形，形變而有生。今又變而之死。是相與爲春秋冬夏四時行也。人且偃然寢於巨室，而我噭噭然隨而哭之，自以爲不通乎命，故止也。”",
                    "zhushu": "未明而槩，己逹而止，斯所以誨有情者，將令推至理以遣累也。○踞音據。盆，謂瓦𦈢也。長，丁丈反。槩，古代反，司馬云：感也。又音骨，哀亂貌。巨室，巨，大也。司馬云：以天地爲室也。噭，古弔反，又古堯反。令，力呈反。"
                },
                {
                    "paragraph": "支離叔與滑介叔觀於冥伯之丘，崐崘之虚，黃帝之所休。俄而柳生其左肘，其意蹷蹷然惡之。支離叔曰：“子惡之乎？”滑介叔曰：“亡，予何惡！生者，假借也。假之而生生者，塵垢也。死生爲晝夜。且吾與子觀化而化及我，我又何惡焉！”",
                    "zhushu": "斯皆先示有情，然後尋至理以遣之。若云我本無情，故能無憂，則夫有情者，遂自絶於遠曠之域，而迷困於憂樂之竟矣。○支離叔，與滑音骨，崔本作潏介，音界。叔，李云：支離忘形，滑介忘智。言二子乃識化也。㝠伯之丘，李云：丘，名，喻杳冥也。崘，力門反。虚音墟，休息也。肘，竹九反。司馬本作胕，音跌，云：胕，足上也。蹷蹷，紀衛反，動也。惡之，烏路反，後皆同。垢，音苟。竟，音境。"
                },
                {
                    "paragraph": "莊子之楚，見空髑髏，髐然有形。撽以馬捶，因而問之，曰：“夫子貪生失理而爲此乎？將子有亡國之事，斧𨱆之誅而爲此乎？將子有不善之行，愧遺父母妻子之醜而爲此乎？將子有凍餒之患而爲此乎？將子之春秋故及此乎？”於是語卒，援髑髏，枕而卧。夜半，髑髏見夢曰：“子之談者似辯士，諸子所言，皆生人之累也，死則無此矣。子欲聞死之說乎？”莊子曰：“然。”髑髏曰：“死，無君於上，無臣於下，亦無四時之事，從然以天地爲春秋，雖南面王樂，不能過也。”莊子不信，曰：“吾使司命復生子形，爲子骨肉肌膚，反子父母、妻子、閭里、知識，子欲之乎？”髑髏深矉蹙頞曰：“吾安能棄南面王樂而復爲人間之勞乎？”",
                    "zhushu": "舊說云莊子樂死惡生，斯說謬矣。若然，何謂齊乎？所謂齊者，生時安生，死時安死，生死之情旣齊，則無爲當生而憂死耳。此莊子之㫖也。○髑音獨。髏音樓。髐，苦堯反，徐又許堯反，李呼交反，司馬、李云：白骨貌有枯形也。撽，苦弔反，又古的反，說文作𢶡，云：旁擊也。捶，拙鬼反，又之睡反，馬杖也。遺，唯季反。凍，丁貢反。餒，奴罪反。援，音袁。枕，針鴆反。見，賢遍反。從，七容反，從容也。李、徐子用反，縱逸也。復音服，又扶又反。矉，音頻。蹙，本又作顣，又作䠞，同子六反。頞，於葛反。李云：矉蹙者，愁貌。復，扶又反。"
                },
                {
                    "paragraph": "顔淵東之齊，孔子有憂色。子貢下席而問曰：“小子敢問：回東之齊，夫子有憂色，何邪？”孔子曰：“善哉女問。昔者管子有言，丘甚善之，曰：‘禇小者不可以懷大，綆短者不可以汲深。’夫若是者，以爲命有所成而形有所適也，夫不可損益。",
                    "zhushu": "故當任之而巳。○禇，猪許反。綆，格猛反，汲索也。汲，居及反。適或作通。"
                },
                {
                    "paragraph": "吾恐回與齊侯言堯、舜、黃帝之道，而重以燧人、神農之言。彼將内求於己而不得，不得則惑，人惑則死。",
                    "zhushu": "内求不得，將求於外，舎内求外，非惑如何○皇帝，謂三皇五帝也，司馬本作黃帝。重，直用反。舎音捨。"
                },
                {
                    "paragraph": "且女獨不聞邪？昔者海鳥止於魯郊，魯侯御而觴之于廟，奏九韶以爲樂，具太牢以爲膳。鳥乃昡視憂悲，不敢食一臠，不敢飮一杯，三日而死。此以己養養鳥也，非以鳥養養鳥也。夫以鳥養養鳥者，宜栖之深林，遊之壇陸，浮之江湖，食之鰌䱔，隨行列而止，委蛇而處。彼唯人言之惡聞，奚以夫譊譊爲乎！咸池九韶之樂，張之洞庭之野，鳥聞之而飛，獸聞之而走，魚聞之而下入，人卒聞之，相與還而觀之。魚處水而生，人處水而死。彼必相與異，其好惡故異也。故先聖不一其能，不同其事。",
                    "zhushu": "各隨其情。○女音汝，後同。海鳥，司馬云：國語曰爰居也。止魯東門之外三日，臧文仲使國人祭之。又云：魯侯也。爰居一名雜縣，舉頭高八尺。樊光註爾雅云：形似明皇。邪音訝。觴音傷。于廟。司馬云：飮之于廟中也。九韶，常遥反。膳如字。昡，七遍反。司馬本作玄，音眩。視，如字，徐市至反。臠，里轉反。壇，大旦反。司馬本作澶，音但，云：水沙澶也。食之，音嗣。䱔音條，又音篠，又徒由反，一音由。行，戸剛反。委，於危反。蛇，以支反，又如字。譊，乃交反。咸池，堯樂名。樂，如字。卒，寸忽反，司馬音子忽反，云：衆也。彼音憊，又旋面反。好，呼報反。"
                },
                {
                    "paragraph": "名止於實，義設於適，是之謂條逹而福持。”",
                    "zhushu": "實而適，故條逹；性常得，故福持。"
                },
                {
                    "paragraph": "列子行，食於道，從見百歲髑髏，攓蓬而指之曰：“唯予與女知而未甞死，未甞生也。",
                    "zhushu": "各以所遇爲樂。○道從，如字，司馬云：從道旁也。本或作徒。攓，居輦反，徐紀偃反，又起䖍反。司馬云：扶也。或音厥。蓬，歩東反，徐音扶公反。"
                },
                {
                    "paragraph": "若果養乎？予果歡乎？”",
                    "zhushu": "歡養之實。未有定在。○若果。一本作汝果。元嘉本作汝過。養。司馬本作暮。云。死也。予果。元嘉本音予過。歡乎。司馬本作嚾。云。呼聲。謂生也。"
                },
                {
                    "paragraph": "種有幾，",
                    "zhushu": "變化種數，不可勝計。○種，章勇反，注同。幾，居豈反。勝音升。"
                },
                {
                    "paragraph": "得水則爲㡭。得水土之際則爲鼃蠙之衣，生於陵屯則爲陵舄，陵舄得鬱棲則爲烏足，烏足之根爲蠐螬，其葉爲胡蝶。胡蝶胥也，化而爲蟲，生於竈下，其狀若脫，其名爲鴝掇。鴝掇千日爲鳥，其名爲乾餘骨。乾餘骨之沫爲斯彌，斯彌爲食醯。頥輅生乎食醯，黃軦生乎九猷，瞀芮生乎腐蠸，羊奚比乎不箰，乆竹生青寧，青寧生程，程生馬，馬生人，人又反入於機。萬物皆出於機，皆入於機。",
                    "zhushu": "此言一氣而萬形。有變化而無死生也。○得水則爲㡭。此古絶字。徐音絶。今讀音繼。司馬本作繼，云：萬物雖有兆朕，得水上氣，乃相繼而生也。本或作斷，又作續斷。得水土之際，則爲鼃戸蝸反。蠙，歩田反，徐我賢反，郭父因反，又音賔，李婢軨反。之衣，司馬云：言物根在水土際，布在水中，就水上視不見，抄之可得，如張緜在水中，楚人謂之鼃蠙之衣。生於陵屯，司馬音徒門反，云：阜也。郭音純。則爲陵舄音昔。司馬云：言物因水成而陸産，生於陵屯，化作車前，改名陵舄也。一名澤舄，隨燥溼變也。然不知其祖，言物化無常形也。人之死也，亦或化爲草木，草木之精，或化爲人也。陵馬得鬰栖，則爲烏足。司馬云：鬰栖，蟲名；烏足，草名，生水邉也。言鬰栖在陵舄之中，則化爲烏足也。李云：鬰栖，糞壤也。言陵舄在糞，化爲烏足也。烏足之根爲蠐，音齊。螬音曹。司馬本作螬䗲，云：蝎也。其葉爲胡蝶，音牒。司馬云：胡蝶，蛺蝶也。草化爲蟲，蟲化爲草，夫始有極，胡蝶，胥也，一名胥也。化而爲蟲，生放竈下：司馬云：得𤍠氣而生也。其狀若脫它括反。司馬音恱，云：新出皮恱好也。鴝，其倶反。掇。丁活反。乾音干。沫音末。李云：口中汁也。斯彌李云：蟲也。食如字。司馬本作蝕。醯，許𠔃反，李音濠。司馬云：蝕醯，若酒上蠛蠓也。蠛音眠結反。蠓，音無孔反。頥，以之反。輅，音路，一音洛。黃軦，音况，徐、李休往反。司馬云：頥輅、黃軦，皆蟲名。九猷，音由。李云：九宜爲乆。乆，老也。猷，蟲名也。瞀，莫豆反，又莫住反，又亡角反。芮，如銳反，徐如悅反。腐，音輔。蠸，音權，郭音歡。司馬云：亦蟲名也。爾雅云：一名守𤓰，一名忿䑕也。羊奚比毗志反。箰息尹反。司馬云：羊奚，草名，根似蕪菁，與乆竹比合而爲物，皆生於非𩔖也。青寧司馬云：蟲名。青寧生程。李云：未聞程生馬，馬生人，俗本多誤，故具録之。"
                }
            ]
        },
        {
            "name": "莊子外篇逹生第十九",
            "paragraphs": [
                {
                    "paragraph": "莊子外篇逹生第十九",
                    "zhushu": "音義曰：以義名篇。",
                    "type": 1
                },
                {
                    "paragraph": "逹生之情者，不務生之所無以爲；",
                    "zhushu": "生之所無以爲者，分外物也。○逹生，逹，暢也，通也。廣雅云：生，出也。"
                },
                {
                    "paragraph": "逹命之情者，不務知之所無奈何。",
                    "zhushu": "知之所無奈何者，命表事也。"
                },
                {
                    "paragraph": "養形必先之物，物有餘而形不養者有之矣；",
                    "zhushu": "知止其分，物稱其生，生斯足矣，有餘則傷也。○稱，尺證反。"
                },
                {
                    "paragraph": "有生必先無離形，形不離而生亡者有之矣。",
                    "zhushu": "守形大甚，故生亡也。○離，力智反，下同。大音泰。"
                },
                {
                    "paragraph": "生之來不能却，其去不能止。",
                    "zhushu": "非我所制，則無爲有懷於其間。"
                },
                {
                    "paragraph": "悲夫！世之人以爲養形足以存生，",
                    "zhushu": "故彌養之而彌失之。"
                },
                {
                    "paragraph": "而養形果不足以存生，",
                    "zhushu": "養之彌厚，則死地彌至。"
                },
                {
                    "paragraph": "則世奚足爲哉！",
                    "zhushu": "莫若放而任之。"
                },
                {
                    "paragraph": "雖不足爲而不可不爲者，其爲不免矣。",
                    "zhushu": "性分各自爲者，皆在至理中來，故不可免也。是以善養生者，從而任之。"
                },
                {
                    "paragraph": "夫欲免爲形者，莫如棄世。棄世則無累，無累則正平，正平則與彼更生，更生則幾矣。",
                    "zhushu": "更生者，日新之謂也。付之日新，則性命盡矣。○幾，徐其依反。"
                },
                {
                    "paragraph": "事奚足棄而生奚足遺？棄事則形不勞，遺生則精不虧。",
                    "zhushu": "所以遺棄之。"
                },
                {
                    "paragraph": "夫形全精復，與天爲一。",
                    "zhushu": "俱不爲也。"
                },
                {
                    "paragraph": "天地者，萬物之父母也，",
                    "zhushu": "無所偏爲，故能子萬物。"
                },
                {
                    "paragraph": "合則成體，散則成始。",
                    "zhushu": "所在皆成，無常處。○處，昌慮反。"
                },
                {
                    "paragraph": "形精不虧，是謂能移。",
                    "zhushu": "與化俱也。"
                },
                {
                    "paragraph": "精而又精，反以相天",
                    "zhushu": "。還輔其自然也。○相息亮反。"
                },
                {
                    "paragraph": "子列子問𨵿尹曰：“至人潜行不窒，",
                    "zhushu": "其心虚，故能御羣實。○𨵿尹，李云：𨵿令尹喜也。窒，珍悉反。"
                },
                {
                    "paragraph": "蹈火不𤍠，行乎萬物之上而不慄。",
                    "zhushu": "至適，故無不可耳，非物徃可之。○蹈，徒報反。"
                },
                {
                    "paragraph": "請問何以至於此？”𨵿尹曰：“是純氣之守也，非知巧果敢之列。居，予語女！凡有貌象聲色者，皆物也。物何以相遠？",
                    "zhushu": "唯無心者獨遠耳。○知音智。列音例，本或作所。語，魚據反。女音汝，後同。逺，于萬反。"
                },
                {
                    "paragraph": "夫奚足以至乎先？是色而已。",
                    "zhushu": "同是形色之物耳，未足以相先也。"
                },
                {
                    "paragraph": "則物之造乎不形而止乎無所化。",
                    "zhushu": "常遊於極，"
                },
                {
                    "paragraph": "夫得是而窮之者，物焉得而止焉。",
                    "zhushu": "夫至極者，非物所制。○焉，於䖍反。"
                },
                {
                    "paragraph": "彼將處乎不淫之度，",
                    "zhushu": "止於所受之分。"
                },
                {
                    "paragraph": "而藏乎無端之紀，",
                    "zhushu": "冥然與變化日新。"
                },
                {
                    "paragraph": "遊乎萬物之所終始。",
                    "zhushu": "終始者，物之極。"
                },
                {
                    "paragraph": "壹其性，",
                    "zhushu": "飾則二矣，"
                },
                {
                    "paragraph": "養其氣，",
                    "zhushu": "不以心使之。"
                },
                {
                    "paragraph": "合其德，",
                    "zhushu": "不以物離性。"
                },
                {
                    "paragraph": "以通乎物之所造。",
                    "zhushu": "萬物皆造於自爾。"
                },
                {
                    "paragraph": "夫若是者，其天守全，其神無郤，物奚自入焉。”夫醉者之墜車，雖疾不死。骨節與人同而犯害與人異。其神全也，乗亦不知也，墜亦不知也。死生驚懼不入乎其胷中，是故𨕣物而不慴。彼得全於酒而猶若是。",
                    "zhushu": "醉故失其所知耳，非自然無心者也。○郤，去逆反。墜，字或作隊，同直𩔖反，後皆同。乗音繩，又繩證反。𨕣音悟，郭音愕，爾雅云：𨕣，忤也。郭註云：謂干觸。慴，之渉反，懼也。李、郭音習。"
                },
                {
                    "paragraph": "而況得全於天乎？聖人藏於天。故莫之能傷也。",
                    "zhushu": "不闚性分之外，故曰藏。"
                },
                {
                    "paragraph": "復讎者不折鏌干，",
                    "zhushu": "夫干將鏌鎁，雖與讎爲用，然報讎者不事折之，以其無心。○鏌音莫，本亦作莫干，李云：鏌耶、干將，皆古之利劒名。吳越春秋云：吳王闔閶使干將造劒劒，有二狀，一曰干將，二曰鏌鎁。鏌鎁，干將妻名也。"
                },
                {
                    "paragraph": "雖有忮心者不怨飄瓦。",
                    "zhushu": "飄落之瓦，雖復中人，人莫之怨者，由其無情。○忮，之豉反，郭、李音支，害也。字書云：狠也。飄，匹遥反，郭、李云：落也。復，扶又反，下章同。中，丁仲反。"
                },
                {
                    "paragraph": "是以天下平均。",
                    "zhushu": "凡不平者，由有情。"
                },
                {
                    "paragraph": "故無攻戰之亂，無殺戮之刑者，由此道也。",
                    "zhushu": "無情之道大矣。"
                },
                {
                    "paragraph": "不開人之天，而開天之天。",
                    "zhushu": "不慮而知，𨳩天也；知而後感，開人也。然則開天者，性之動也；開人者，知之用也。"
                },
                {
                    "paragraph": "開天者德生，",
                    "zhushu": "性動者，遇物而當，足則忘餘，斯德生也。"
                },
                {
                    "paragraph": "開人者賊生。",
                    "zhushu": "知用者從感而，求，勸而不巳，斯賊生也。"
                },
                {
                    "paragraph": "不厭其天，不忽於人，",
                    "zhushu": "任其天性而動，則人理亦自全矣。○厭，李於𧰟反，徐於瞻反。"
                },
                {
                    "paragraph": "民幾乎以其眞。",
                    "zhushu": "民之所患，僞之所生，常在於知用，不在於性動也。○幾音機或音祈。"
                },
                {
                    "paragraph": "仲尼適楚，出於林中，見痀僂者承蜩，猶掇之也。仲尼曰：“子巧乎？有道邪？”曰：“我有道也。五六月累丸二而不墜，則失者錙銖；",
                    "zhushu": "累二丸於竿頭，是用手之停審也。其承蜩所失者，不過錙銖之間也。○痀，郭於禹反，李、徐居具反，又其禹反。僂，郭音縷，李、徐良付反。承，一本作美。蜩音條，蟬也。掇，丁活反，拾也。五六月，司馬曰：黏蟬時也。累，劣彼反，下同。司馬云：謂累之於竿頭也。錙，側其反。銖音殊。"
                },
                {
                    "paragraph": "累三而不墜，則失者十一；",
                    "zhushu": "所失愈少。"
                },
                {
                    "paragraph": "累五而不墜，猶掇之也。",
                    "zhushu": "停審之至，故乃無所復失。"
                },
                {
                    "paragraph": "吾處身也，若厥株拘；吾執臂也，若槁木之枝。",
                    "zhushu": "不動之至。○厥，本或作橛，同其月反。株，音誅。拘，其俱反，郭音俱，李云：厥，豎也。豎若株拘也。槁，苦老反。"
                },
                {
                    "paragraph": "雖天地之大，萬物之多，而唯蜩翼之知。吾不反不側，不以萬物易蜩之翼，何爲而不得！”",
                    "zhushu": "遺彼，故得此。"
                },
                {
                    "paragraph": "孔子顧謂弟子曰：“用志不分，乃凝於神，其痀僂丈人之謂乎！”顔淵問仲尼曰：“吾甞濟乎觴深之淵，津人操舟若神。吾問焉，曰：‘操舟可學邪？’曰：‘可，善游者數能。",
                    "zhushu": "言物雖有性，亦須數習而後能耳。○分，如字。操，七曹反，下章同。數，音朔，註下同。"
                },
                {
                    "paragraph": "若乃夫没人，則未嘗見舟而便操之也。’",
                    "zhushu": "没人，謂能鶩没於水底。○鶩，音木，鴨也。"
                },
                {
                    "paragraph": "吾問焉而不吾告，敢問何謂也？”仲尼曰：“善游者數能，忘水也。",
                    "zhushu": "習以成性，遂若自然。"
                },
                {
                    "paragraph": "若乃夫没人之未甞，見舟而便操之也，彼視淵若陵，視舟之覆猶其車却也。",
                    "zhushu": "視淵若陵，故視舟之覆於淵，猶車之却退於坂也。○覆，芳服反，註下同。猶其車却也，元嘉本無車字。"
                },
                {
                    "paragraph": "覆却萬方陳乎前而不得入其舎，",
                    "zhushu": "覆却雖多，而猶不以經懷，以其性便故也。"
                },
                {
                    "paragraph": "惡徃而不暇。",
                    "zhushu": "所遇皆閒暇也。○惡，音烏。閒音閑。"
                },
                {
                    "paragraph": "以瓦注者巧，以鉤注者憚，以黃金注者殙，",
                    "zhushu": "所要愈重，則其心愈矜也。○注，之𣗳反，李云：擊也。憚，徒丹反，又音丹，又丈旦反，忌惡也。一曰難也。殙，武典反，又音昏，又音門，本亦作殙。說文云：殙，矜也。元嘉本作昏。要，一遥反。"
                },
                {
                    "paragraph": "其巧一也，而有所矜，則重外也。凡外重者内拙。”",
                    "zhushu": "夫欲養生全内者，其唯無所矜重也。"
                },
                {
                    "paragraph": "田開之見周威公，威公曰：“吾聞祝腎學生，",
                    "zhushu": "學生者務中適。○田開之李云：開之，其名也。周威公，崔本作周威公。竈祝腎，上之六反，下市軫反，字又作緊，音同。本或作賢。學生。司馬云：學養生之道也。中，丁仲反。下章注而中適同。"
                },
                {
                    "paragraph": "吾子與祝腎遊，亦何聞焉？”田開之曰：“開之操㧞篲以侍門庭，亦何聞於夫子。”威公曰：“田子無讓，寡人願聞之。”開之曰：“聞之夫子曰：‘善養生者，若牧羊然，視其後者而鞭之。’威公曰：“何謂也？”田開之曰：“魯有單豹者，岩居而水飮，不與民共利，行年七十而猶有嬰兒之色。不幸遇餓虎，餓虎殺而食之。有張毅者，高門縣薄，無不走也，行年四十而有内𤍠之病以死。豹養其内而虎食其外，毅養其外而病攻其内。此二子者，皆不鞭其後者也。”",
                    "zhushu": "夫守一方之事，至於過理者，不及於㑹通之適也。鞭其後者，去其不及也。○吾子與祝腎遊，司馬本以吾子屬上句，更云子與祝腎遊。操，七曹反。㧞，蒲末反，徐甫末反，李云：把也。篲，似歲反，徐以醉反，郭予稅反，李尋志反，信醉反，或蘇忽反，帚也。亦何聞於夫子？絶句。鞭如字，崔本作𧽏，云：匿也。視其羸痩在後者，匿著牢中養之也。單豹音善。李云：單豹，隱人姓名也。水飮元嘉本作飮水縣，音玄。薄司馬云：簾也。無不走也：司馬云：走，至也。言無不至門奉貴冨也。李云：走，徃也。去，起吕反。"
                },
                {
                    "paragraph": "仲尼曰：“無入而藏，",
                    "zhushu": "藏，旣内矣，而又入之，此過於入也。"
                },
                {
                    "paragraph": "無出而陽，",
                    "zhushu": "陽旣外矣，而又出之，此過於出也。"
                },
                {
                    "paragraph": "柴立其中央。",
                    "zhushu": "若槁木之無心，而中適，是立也。"
                },
                {
                    "paragraph": "三者若得，其名必極。",
                    "zhushu": "名極而實當也。"
                },
                {
                    "paragraph": "夫畏塗者，十殺一人，則父子兄弟相戒也，必盛卒徒而後敢出焉，不亦知乎！人之所取畏者，祍席之上，飮食之間，而不知爲之戒者，過也！”",
                    "zhushu": "十殺一耳，使大畏之，至於色欲之害，動皆之死地，而莫不冐之，斯過之甚也。○畏塗，司馬云：阻險道可畏懼者也。卒，子忽反。知，音智。祍，而甚反，徐而鴆反，李云：卧衣也。鄭注禮記云：卧席也。動皆之死地，一本無地字。冐音墨。"
                },
                {
                    "paragraph": "祝宗人玄端以臨牢筴，說彘，曰：“汝奚惡死？吾將三月㹖汝，十日戒，三日齊，藉白茅，加汝肩尻乎彫爼之上，則汝爲之乎？”爲彘謀，曰不如食以糠糟而錯之牢筴之中，自爲謀，則茍生有軒冕之尊，死得於腞楯之上，聚僂之中則爲之。爲彘謀則去之，自爲謀則取之。所異彘者何也？",
                    "zhushu": "欲瞻則身亡，理常俱耳，不間人獸也。○筴，初革反，李云：牢豕室也。筴，木欄也。說，如字，又始銳反。彘，直例反，本亦作承。惡，烏路反。㹖音患，司馬云：養也，本亦作犧。齊，側皆反，後章同。藉，在夜反，又在亦反。尻，苦羔反。爼，莊吕反，晝飾之爼也。爲彘，于僞反，下自爲、爲彘同。食音嗣。穅音康。糟音遭。錯，七故反，置也，又如字，本又作措。腞，直轉反，又敕轉反。楯，食凖反，徐敕荀反。司馬云：腞猶篆，云腞猶篆也。楯猶案也。聚僂力主反。司馬云：聚僂，器名也，今冡壙中注爲之。一云：聚僂，棺椁也。一云聚當作菆，才官反。僂當作蔞，力乆反，謂殯於菆塗蔞翣之中。"
                },
                {
                    "paragraph": "桓公田於澤，管仲御，見鬼焉。公撫管仲之手曰：“仲父何見？”對曰：“臣無所見。”公反，誒詒爲病，數日不出。齊士有皇子告敖者，曰：“公則自傷，鬼惡能傷公？夫忿滀之氣，散而不反，則爲不足；上而不下，則使人善怒；下而不上，則使人善忘；不上不下，中身當心，則爲病。”桓公曰：“然則有鬼乎？”曰：“有。沈有履，竈有䯻，戶内之煩壤，雷霆處之；東北方之下者，倍阿鮭蠪躍之；西北方之下者，則泆陽處之。水有罔象，丘有崒，山有䕫，野有彷徨，澤有委蛇。”公曰：“請問委蛇之狀何如？”皇子曰：“委蛇，其大如轂，其長如轅，紫衣而朱冠。其爲物也惡，聞雷車之聲，則捧其首而立。見之者殆乎霸。”桓公辴然而𥬇曰：“此寡人之所見者也。”於是正衣冠與之坐，不終日而不知病之去也。",
                    "zhushu": "此章言憂來而累生者，不明也；患去而性得者，逹理也。○去反，一本作公反。誒，於代反，郭音熈，說文云：可惡之辭也，李呼該反，一音哀。詒，吐代反，郭音怡，李音臺。司馬云：懈倦貌。李云：誒詒，失魂魄也。數日，所主反。司馬本作數月。皇子告敖，如字。司馬云：皇姓。告敖字。齊之賢士也。鬼惡，音烏。忿，拂粉反，李房粉反。滀，敕六反。之氣散而不反，則爲不足：李云：忿，滿也。滀，結聚也。精神有逆，則隂陽結於内，魂魄散於外，故曰不足。上音時掌反，下同。而不下，則使人善怒；下而不上，則使人善忘。忘尚反。李云：陽散隂凝，故怒。隂發陽伏，故忘也。不上不下。中，丁仲反。身當心則爲病。李云：上下不和則隂。陽爭而攻心，精神主，故病也。沈有履，司馬本作沈有漏，云：沈，水汙也。漏，神名。竈有髻，音結，徐胡節反，郭音詰，李音吉。司馬云：䯻，竈神，着赤衣，狀如美女。霆，音庭，又音挺，又徒復反。倍音裴，徐扶來反。鮭，本亦作蛙，戸媧反，徐胡佳反。蠪音聾，又音龍。躍之。司馬云：陪阿，神名也。鮭蠪，狀如小兒，長一尺四寸，黒衣，赤幘，大冠，帶劒持㦸。泆音逸，司馬云：泆陽，豹頭馬尾。一作狗頭，一云：神名也。㒺象如字，司馬本作無傷，云：狀如小兒，赤黒色，赤𤓰，大耳，長臂。一云水神名。崒，本又作莘，所巾反，又音臻。司馬云：狀如狗，有角，文身，五采。䕫，求龜反。司馬云：狀如鼔而一足。方音傍，本亦作彷，同；皇本亦作徨，同。司馬云：彷徨，狀如蛇，兩頭五采文。委，於危反，又如字。朱冠，司馬本作俞冠，云：俞，國之冠也，其制似螺。惡聞，烏路反。捧，芳勇反。首，司馬本同，一本作手。辴，敕引反，徐敕一反，又敕私反。司馬云：𥬇貌。李云：大𥬇貌。"
                },
                {
                    "paragraph": "紀渻子爲王養𨷖鷄，十日而問：“雞已乎？”曰：“未也。”方虚憍而恃氣。十日又問，曰：“未也。猶應嚮景。”十日又問，曰：“未也。猶疾視而盛氣。”十日又問，曰：“幾矣。雞雖有鳴者，已無變矣，望之似木雞矣，其德全矣。異雞無敢應者，反走矣。”",
                    "zhushu": "此章言養之以至於全者，猶無敵於外，况自全乎。○紀渻，所景反，徐所幸反，人姓名也，一本作消。爲，于僞反。王，司馬云：齊王也。虚憍，居喬反，又巨消反。李云：高也。司馬云：高仰頭也。應，應對之應。下同。嚮，許丈反，本亦作響。景，於領反，又如字。李云：應響鳴，顧景行。"
                },
                {
                    "paragraph": "孔子觀於吕梁，縣水三十仞，流沬四十里，黿鼉魚鼈之所不能游也，見一丈夫游之，以爲有苦而欲死也，使弟子並流而拯之。數百歩而出，被髪行歌而游於塘下。孔子從而問焉，曰：“吾以子爲鬼，察子則人也。請問，蹈水有道乎？”曰：“亡，吾無道。吾始乎故，長乎性，成乎命，與齊俱入，與汨偕出。",
                    "zhushu": "磨翁而旋入者，齊也。回伏而湧出者，汨也。○吕梁，司馬云：河水有石絶處也。今西河離石西有此縣絶，世謂之黃梁。淮南子曰：古者龍門未鑿，河出孟門之上也。縣音玄。仞音刄，七尺曰仞。沫音末。黿音元。鼉，徒多反，或音檀。鼈，字又作鱉，必滅反。苦如字。司馬云：病也。拯，拯救之。拯數，所主反。被，皮寄反。行歌，司馬本作行道，云：常行之道也。長，丁丈反。下同。齊，司馬云：齊，回水如磨齊也。汨，胡忽反。司馬云：涌波也。"
                },
                {
                    "paragraph": "從水之道而不爲私焉。",
                    "zhushu": "任水而不任巳。"
                },
                {
                    "paragraph": "此吾所以蹈之也。”孔子曰：“何謂始乎故，長乎性，成乎命？”曰：“吾生於陵而安於陵，故也；長於水而安於水，性也；不知吾所以然而然，命也。”",
                    "zhushu": "此章言人有偏能，得其所能而任之，則天下無難矣。用夫無難以渉乎生生之道，何徃而不通也。"
                },
                {
                    "paragraph": "梓慶削木爲鐻，鐻成，見者驚猶鬼神。",
                    "zhushu": "不似人所作也。○梓，音子慶，李云：魯大匠也。梓，官名。慶，其名也。鐻，音據。司馬云：樂器也，似夾鍾。"
                },
                {
                    "paragraph": "魯侯見而問焉，曰：“子何術以爲焉？”對曰：“臣工人，何術之有？雖然，有一焉。臣將爲鐻，未甞敢以耗氣也，必齊以靜心。齊三日，而不敢懷慶賞爵禄；齊五日，不敢懷非譽巧拙；齊七日，輙然忘吾有四枝形體也。當是時也，無公朝，",
                    "zhushu": "視公朝若無，則跂慕之心絶矣。○耗，呼報反，司馬云：損也。氣，李云：氣耗則心動，心動則神不專也。譽，音餘。輙，丁協反，輙然不動貌。朝，直遥反，注同。"
                },
                {
                    "paragraph": "其巧專而外骨消。",
                    "zhushu": "性外之事去也。○骨消，如字，本亦作滑消。"
                },
                {
                    "paragraph": "然後入山林，觀天性。形軀至矣，然後成見鐻，然後加手焉。不然則已。",
                    "zhushu": "必取材中者也。○見，賢遍反。中，丁仲反。"
                },
                {
                    "paragraph": "則以天合天，",
                    "zhushu": "不離其自然也。"
                },
                {
                    "paragraph": "器之所以疑神者，其是與？”",
                    "zhushu": "盡因物之妙故，乃疑是鬼神所作耳。○與音餘。"
                },
                {
                    "paragraph": "東野稷以御見莊公，進退中繩，左右旋中規。莊公以爲文弗過也，使之鉤百而反。顔闔遇之，入見曰：“稷之馬將敗。公密而不應。少焉，果敗而反。公曰：“子何以知之？”曰：“其馬力竭矣，而猶求焉，故曰敗。”",
                    "zhushu": "斯明至當之不可過也。○東野稷李云：東野，姓；稷，名也。司馬云：孫卿作東野。畢見，賢遍反。下同。莊公：李云：魯莊公也。或云：内篇曰：顔闔將轉衛靈公太子，問於蘧伯玉，則不與魯莊同時，當是衛莊公。中，丁仲反。下同。文弗過也：司馬云：謂過織組之文也。使之鉤百而反司馬云：稷自矜其能，圎而驅之，如鉤復迹，百反而不知止。闔戸臘反。元嘉本作廅。崔同。"
                },
                {
                    "paragraph": "工倕旋而蓋規矩，指與物化而不以心稽，故其靈臺一而不桎。",
                    "zhushu": "雖工倕之巧，猶任規矩。此言因物之易也。○倕音垂，又音睡。旋而蓋矩，指與物化，而不以心稽。音雞。司馬本矩作瞿，云：工倕，尭，工巧人也。旋，圓也。瞿，句也。倕，工巧任規，以見爲圓，覆蓋其句指，不以施度也。是與物化之，不以心稽留也。桎，之實反，司馬云：閡也。易音以豉反。"
                },
                {
                    "paragraph": "忘足，屨之適也；忘要，帶之適也；",
                    "zhushu": "百體皆適，則都忘其身也。○屨，九住反。要，一遥反。"
                },
                {
                    "paragraph": "知忘是非，心之適也；",
                    "zhushu": "是非生於不適耳。"
                },
                {
                    "paragraph": "不内變，不外從，事㑹之適也。",
                    "zhushu": "所遇而安，故無所變從也。"
                },
                {
                    "paragraph": "始乎適而未嘗不適者，忘適之適也。",
                    "zhushu": "識適者，猶未適也。"
                },
                {
                    "paragraph": "有孫休者，踵門而詫子扁慶子曰：“休居郷不見謂不脩，臨難不見謂不勇，然而田原不遇歲，事君不遇世，賔於郷里，逐於州部，則胡罪乎天哉？休惡遇此命也？”扁子曰：“子獨不聞夫至人之自行邪？忘其肝膽，遺其耳目，",
                    "zhushu": "闇付，自然也。○踵，章勇反。司馬云：至也。詫，敕駕反，又呼駕反，郭都駕反。司馬云：告也。李本作託，云：屬也。扁慶子，音篇，又符殄反。李云：扁，姓；慶子，字也。難，乃旦反。賔，必刃反。惡，音烏，下同。"
                },
                {
                    "paragraph": "芒然彷徨乎塵垢之外，",
                    "zhushu": "凡非眞性，皆塵垢也。○芒，武剛反。彷徨，元嘉本作房，皇音同。"
                },
                {
                    "paragraph": "逍遥乎無事之業，",
                    "zhushu": "凡自爲者，皆無事之業也。"
                },
                {
                    "paragraph": "是謂爲而不恃，",
                    "zhushu": "率性自爲耳，非恃而爲之。"
                },
                {
                    "paragraph": "長而不宰。",
                    "zhushu": "任其自長耳，非宰而長之。○長，丁丈反，註同。"
                },
                {
                    "paragraph": "今汝飾知以驚愚，脩身以明汙，昭昭乎若揭日月而行也，汝得全而形軀，具而九竅，無中道夭於聾盲跛蹇，而比於人數，亦幸矣，又何暇乎天之怨哉！子徃矣。”孫子出，扁子入，坐有間，仰天而歎。弟子問曰：“先生何爲歎乎？”扁子曰：“向者休來，吾告之以至人之德，吾恐其驚而遂至於惑也。”弟子曰：“不然。孫子之所言是邪？先生之所言非邪？非固不能惑是。孫子所言非邪？先生所言是邪？彼固惑而來矣，又奚罪焉？”扁子曰：“不然。昔者有鳥止於魯郊，魯君說之，爲具太牢以饗之，奏九韶以樂之，鳥乃始憂悲眩視，不敢飮食。此之謂以己養養鳥也。若夫以鳥養養鳥者，冝棲之深林，浮之江湖，食之以委蛇，則平陸而已矣。",
                    "zhushu": "各有所便也。○知音智。汙音烏。揭，其列反，又其謁反。竅，苦弔反。跛，彼我反。蹇，紀輦反，又紀偃反，徐其偃反。比，如字，又毗志反。說音恱。爲，于僞反。奏九韶，元嘉本作奏韶武樂，音洛，下同。食之，音嗣。委，於危反。蛇，如字，李云：大鳥吞蛇。司馬云：委蛇泥鰌。"
                },
                {
                    "paragraph": "今休，欵啓寡聞之民也，吾告以至人之德，譬之若載鼷以車馬，樂鴳以鍾鼓也。彼又惡能無驚乎哉！”",
                    "zhushu": "此章言善養生者，各任性分之適而至矣。○欵啓，李云：欵，空也。啓，開也。如空之開，所見小也。鼷，音兮，鴳字亦作鴳，音晏。"
                }
            ]
        },
        {
            "name": "莊子外篇山木第二十",
            "paragraphs": [
                {
                    "paragraph": "莊子外篇山木第二十",
                    "zhushu": "音義曰：舉事以名篇。",
                    "type": 1
                },
                {
                    "paragraph": "莊子行於山中，見大木枝葉盛茂，伐木者止其旁而不取也。問其故，曰：“無所可用。”莊子曰：“此木以不材得終其天年。夫子出於山，舎於故人之家，故人喜，命豎子殺鴈而烹之。”豎子請曰：“其一能鳴，其一不能鳴，請奚殺？”主人曰：“殺不能鳴者。”明日，弟子問於莊子曰：“昨日山中之木，以不材得終其天年，今主人之鴈，以不材死。先生將何處？”莊子𥬇曰：“周將處夫材與不材之間，似之而非也，故未免乎累。",
                    "zhushu": "設將處此耳。以此未免於累，竟不處山中。釋名云：山，産也，産生物也。說文云：山，宣也。謂能宣散氣生萬物也。大木，釋名云：木，冐也，冐地而産也。字林云：木，衆𣗳之揔名。白虎通云：木，踊也。夫如字。夫子，謂莊子。本或卽作夫子。豎，市主反。烹，普彭反，煑也。"
                },
                {
                    "paragraph": "若夫乗道德而浮遊則不然。無譽無訾，一龍一蛇，與時俱化，而無肯專爲。一上一下，以和爲量，浮遊乎萬物之祖。物物而不物於物，則胡可得而累邪？此神農、黃帝之法則也。",
                    "zhushu": "故莊子亦處焉。○譽音干。訾音紫，毀也，徐音疵，上如字，又時掌反。量音亮。"
                },
                {
                    "paragraph": "若夫萬物之情，人倫之傳，則不然。合則離，成則毀；廉則挫，尊則議，有爲則虧，賢則謀，不肖則欺，胡可得而必乎哉！悲夫！弟子志之，其唯道德之鄕乎！”",
                    "zhushu": "不可必，故待之不可以一方也。唯與時俱化者，爲能渉變而常通耳。○傳，直專反，司馬云：事願可傳行也。坐，子卧反，本亦作挫，同。郷，如字，一音許亮反。"
                },
                {
                    "paragraph": "市南宜僚見魯侯，魯侯有憂色。市南子曰：“君有憂色，何也？”魯侯曰：“吾學先王之道，脩先君之業，吾敬鬼尊賢，親而行之，無須臾離居；然不免於患，吾是以憂。”市南子曰：“君之除患之術淺矣。",
                    "zhushu": "有其身而矜其國，故雖憂懷萬端，尊賢尚行，而患慮愈深矣。○市南宜僚，了蕭反，徐力遥反。司馬云：熊宜僚也。居市南，因爲號也。李云：姓熊，名宜僚。案左傳云：市南有熊宜僚，楚人也。無須臾。離，力智反，絶句。崔本無離字。居然，崔讀以居字連上句。行，下孟反。"
                },
                {
                    "paragraph": "夫豐狐文豹，棲於山林，伏於巖穴，靜也；夜行晝居，戒也。雖飢渴隱約，猶且胥䟽於江湖之上而求食焉，定也；然且不免於罔羅機辟之患。是何罪之有哉？其皮爲之灾也。令魯國獨非君之皮邪？吾願君刳形去皮，洒心去欲，而遊於無人之野。",
                    "zhushu": "欲令無其身，忘其國，而任其自化也。○豐，司馬云：大也。胥䟽，如字。司馬云：胥，須也。䟽，菜也。李云：胥，相也。謂相望䟽草也。辟，婢亦反。刳音枯，廣雅云：暑也。去皮，起吕反，云：欲去。欲音同。洒，先典反，本亦作洗，音同。欲，如字，徐音慾。令，力呈反。章未同。"
                },
                {
                    "paragraph": "南越有邑焉，名爲建德之國。",
                    "zhushu": "寄之南越，取其去魯之逺也。"
                },
                {
                    "paragraph": "其民愚而朴，少私而寡欲；知作而不知藏，與而不求其報；不知義之所適，不知禮之所將；猖狂妄行，乃蹈乎大方。",
                    "zhushu": "各恣其本歩，而人人自蹈其方，則萬方得矣，不亦大乎。"
                },
                {
                    "paragraph": "其生可樂，其死可葬。",
                    "zhushu": "言可終始處之。○樂，音洛。"
                },
                {
                    "paragraph": "吾願君去國捐俗，與道相輔而行。”",
                    "zhushu": "所謂去國捐俗，謂蕩除其胷中也。"
                },
                {
                    "paragraph": "君曰：“彼其道遠而險，又有江山，我無舟車，柰何？”",
                    "zhushu": "眞謂欲使之南越。"
                },
                {
                    "paragraph": "市南子曰：“君無形倨，",
                    "zhushu": "形倨，躓礙之謂。無形倨，音據。司馬云：無倨傲其形。躓，之質反，又知吏反。礙，五代反。"
                },
                {
                    "paragraph": "無留居，",
                    "zhushu": "留居，滯守之謂。○無留居，司馬云：無留，安其居。"
                },
                {
                    "paragraph": "以爲君車。”",
                    "zhushu": "形與物夷，心與物化，斯寄物以自載也。"
                },
                {
                    "paragraph": "君曰：“彼其道幽逺而無人，吾誰與爲鄰？吾無糧，我無食，安得而至焉？”市南子曰：“少君之費，寡君之欲，雖無糧而乃足。",
                    "zhushu": "所謂知足則無所不足也。○我，二本作餓。"
                },
                {
                    "paragraph": "君其渉於江而浮於海，望之而不見其崖，愈徃而不知其所窮。",
                    "zhushu": "絶情欲之逺也。"
                },
                {
                    "paragraph": "送君者皆自崖而反，",
                    "zhushu": "君欲絶，則民各反守其分。"
                },
                {
                    "paragraph": "君自此遠矣。",
                    "zhushu": "超然獨立於萬物之上也。"
                },
                {
                    "paragraph": "故有人者累，",
                    "zhushu": "有人者，有之以爲巳私也。"
                },
                {
                    "paragraph": "見有於人者憂。",
                    "zhushu": "見有於人者，爲人所，役用也。"
                },
                {
                    "paragraph": "故堯非有人，非見有於人也。",
                    "zhushu": "雖有天下，皆寄之百官，委之萬物而不與焉，斯非有人也。因民任物而不役巳，斯非見有於人也。○與音預。"
                },
                {
                    "paragraph": "吾願去君之累，除君之憂，而獨與道遊於大莫之國。",
                    "zhushu": "欲令蕩然無有國之懷。○大莫莫無也。"
                },
                {
                    "paragraph": "方舟而濟於河，有虚舩來觸舟，雖有惼心之人不怒。有一人在其上，則呼張歙之。一呼而不聞，再呼而不聞，於是三呼邪，則必以惡聲隨之。向也不怒而今也怒，向也虚而今也實。人能虚己以遊世，其孰能害之？”",
                    "zhushu": "世雖變，其於虚巳以免害，一也。○方舟，司馬云：方，並也。惼，必善反，爾雅云：急呼，火故反，下同。張歙，許及反，徐許輙反，郭踈獵反，張，開也。歙，歛也。"
                },
                {
                    "paragraph": "北宫奢爲衛靈公賦，歛以爲鍾，爲壇乎郭門之外，三月而成上下之縣。王子慶忌見而問焉，曰：“子何術之設？”奢曰：“一之間，無敢設也。",
                    "zhushu": "泊然抱一耳，非敢假設以益事也。○北宫奢，李云：衛大夫北宫，因以爲號。奢，其名也。爲衛，于僞反。歛，力艶反。爲壇，但丹反。李云：祭也。禱之，故爲壇也。上下之縣，音玄。司馬云：八音備，爲縣而聲高下。王慶忌，李云：王族也。慶忌，周大夫也。怪其簡𨒪，故問之。泊，歩各反。"
                },
                {
                    "paragraph": "奢聞之，旣雕旣琢，復歸於朴。",
                    "zhushu": "還用其本性也。"
                },
                {
                    "paragraph": "侗乎其無識，",
                    "zhushu": "任其純朴而巳。○侗，吐東、勑動二反。無知。皃，字林云：大皃，一音慟。"
                },
                {
                    "paragraph": "儻乎其怠疑。",
                    "zhushu": "無所趣也。○儻音敕蕩反。"
                },
                {
                    "paragraph": "萃乎芒乎，其送徃而迎來。",
                    "zhushu": "無所欣說。○萃，在醉反。芒，莫郎反。說音悅。"
                },
                {
                    "paragraph": "來者勿禁，徃者勿止。",
                    "zhushu": "任彼也。"
                },
                {
                    "paragraph": "從其彊梁，",
                    "zhushu": "順乎衆也。○彊梁，多力也。"
                },
                {
                    "paragraph": "隨其曲傅，",
                    "zhushu": "無所係也。○曲傅，音附。司馬謂曲附巳者隨之也。本或作傳，張戀反。"
                },
                {
                    "paragraph": "因其自窮，",
                    "zhushu": "用其不得不爾。"
                },
                {
                    "paragraph": "故朝夕賦歛而毫毛不挫，",
                    "zhushu": "當故無損。○挫音子卧反。"
                },
                {
                    "paragraph": "而况有大塗者乎？”",
                    "zhushu": "㤗然無執，用天下之自爲，斯大通之塗也。故曰：經之營之，不日成之。"
                },
                {
                    "paragraph": "孔子圍於陳蔡之間，七日不火食。大公任徃弔之曰：“子幾死乎？”曰：“然。子惡死乎？”曰：“然。”",
                    "zhushu": "自同厷好惡耳，聖人無好惡也。○大，音㤗。任，如字，李云：大公大夫稱。任，其名。幾，音祈，又音機。惡，烏路反，注及下同。好，呼報反，章内同。"
                },
                {
                    "paragraph": "任曰：“予嘗言不死之道。東海有鳥焉，名曰意怠。其爲鳥也，翂翂翐翐，而似無能；引援而飛，迫脅而棲；",
                    "zhushu": "旣𢎞，大舒緩，又心無常係。○翂音紛，字或作昐。翐，音秩，徐音族，字或作昳。司馬云：翂翂，翐翐，舒遲皃。一云飛不高皃。李云：羽翼聲。迫脅而棲，李云：不敢獨棲，迫脅。在衆鳥中。𦂯足容身而宿，辟害之至也。"
                },
                {
                    "paragraph": "進不敢爲前，退不敢爲後；",
                    "zhushu": "常從容處中。○從，七容反。"
                },
                {
                    "paragraph": "食不敢先嘗，必取其緒。",
                    "zhushu": "其於隨物而巳。○緒，次緒也。"
                },
                {
                    "paragraph": "是故其行列不斥，",
                    "zhushu": "與羣俱也。○行，戸剛反，下亂行同。斥。音尺。"
                },
                {
                    "paragraph": "而外人卒不得害，是以免於患。",
                    "zhushu": "患害生於役，知以奔兢。○卒，子恤反，終也，又七忽反。"
                },
                {
                    "paragraph": "直木先伐，甘井先竭。",
                    "zhushu": "才之害也。"
                },
                {
                    "paragraph": "子其意者飾知以驚愚，脩身以明汙，昭昭乎如揭日月而行，故不免也。”",
                    "zhushu": "夫察焉小異，則與衆爲迕矣。混然大同，則無獨異於世矣。故夫昭昭者，乃冥冥之迹也。將寄言以遺迹，故因陳、蔡以託患。○知音智。汗音烏。揭，其列、其，謂二反。迕，五故反。"
                },
                {
                    "paragraph": "昔吾聞之大成之人曰：‘自伐者無功，功成者墮，名成者虧。’",
                    "zhushu": "恃功名以爲巳成者，未之嘗全。○墮，許規反。"
                },
                {
                    "paragraph": "孰能去功與名，而還與衆人？",
                    "zhushu": "功自衆成，故還之。○去，起吕反。"
                },
                {
                    "paragraph": "道流而不明",
                    "zhushu": "昧然而自行耳。"
                },
                {
                    "paragraph": "居，得行而不名處，",
                    "zhushu": "彼皆居然自得此行耳，非由名而後處之。○行，如字，又下孟反，注同。"
                },
                {
                    "paragraph": "純純常常，乃比於狂。",
                    "zhushu": "無心而動故也。"
                },
                {
                    "paragraph": "削迹捐勢，不爲功名。",
                    "zhushu": "功自彼成，故勢不在我，而名迹皆去。"
                },
                {
                    "paragraph": "是故無責於人，人亦無責焉。",
                    "zhushu": "恣情任彼，故彼各自當其責也。"
                },
                {
                    "paragraph": "至人不聞，子何喜哉？”",
                    "zhushu": "寂泊無懷，乃至人也。○泊，歩各反。"
                },
                {
                    "paragraph": "孔子曰：“善哉！”辭其交遊，去其弟子，逃於大澤；衣裘褐，食杼栗；",
                    "zhushu": "取於棄人間之好也。○衣，於旣反。褐，戸割反。杼，食汝反，又音序。"
                },
                {
                    "paragraph": "入獸不亂羣，入鳥不亂行。",
                    "zhushu": "若草木之無心，故爲鳥獸所不畏。"
                },
                {
                    "paragraph": "鳥獸不惡，而况人乎！",
                    "zhushu": "盖寄言以極推至誠之信，任乎物而無受害之地也。"
                },
                {
                    "paragraph": "孔子問子桑虖曰：“吾再逐於魯，伐樹於宋，削迹於衞，窮於商周，圍於陳蔡之間。吾犯此數患，親交益疏，徒友益散，何與？”子桑雽曰：“子獨不聞假人之亡與？林回棄千金之壁，負赤子而趨。或曰：‘爲其布與？赤子之布寡矣；",
                    "zhushu": "布，謂匹帛也。○桑雽，音戸，本又作𩁹，音于。李云：桑，姓；雽，其名。隱人也。或云：姓桑𩁹，名隱。伐樹於衛，一本作伐樹於宋，削迹於衛。數，所主反。何與，音餘，下放此。假，古雅反，李云：國名。林回，司馬云：殷之逃民之姓名。爲，如字，下同。又皆于僞反。布，謂貨財也。"
                },
                {
                    "paragraph": "爲其累與？赤子之累多矣。棄千金之璧，負赤子而趨，何也？’林回曰：‘彼以利合，此以天屬也。’夫以利合者，迫窮禍患害相棄也；以天屬者，迫窮禍患害相收也。夫相收之與相棄亦遠矣。且君子之交淡若水，小人之交甘若醴。君子淡以親，",
                    "zhushu": "去利故淡，道合故親也。淡，如字，又徒暫反。"
                },
                {
                    "paragraph": "小人甘以絶。",
                    "zhushu": "飾利故甘，利不可常，故有時而絶也。"
                },
                {
                    "paragraph": "彼無故以合者，則無故以離。”",
                    "zhushu": "夫無故而自合者，天屬也。合不由故，則故不足以離之也。然則有故而合，必有故而離矣。"
                },
                {
                    "paragraph": "孔子曰：“敬聞命矣！徐行翔佯而歸，絶學捐書，弟子無挹於前，其愛益加進。”",
                    "zhushu": "去飾任素故也。○無挹，音揖，李云：無所執持也。去，起吕反。"
                },
                {
                    "paragraph": "異日，桑雽又曰：“舜之將死，眞冷禹曰：汝戒之哉！形莫若縁，情莫若率。",
                    "zhushu": "因形率情，不矯之以利也。○眞，司馬本作直。冷音零。與：司馬云：冷，曉也。謂以真道曉語禹也。冷或爲命，又作令，命，尤敎也。"
                },
                {
                    "paragraph": "縁則不離，率則不勞。",
                    "zhushu": "刑不假，故常全；情不矯，故常逸。"
                },
                {
                    "paragraph": "不離不勞，則不求文以待形。",
                    "zhushu": "任朴而直前也。"
                },
                {
                    "paragraph": "不求文以待形，固不待物。”",
                    "zhushu": "朴素而足。"
                },
                {
                    "paragraph": "莊子衣大布而𥙷之，正緳係履而過魏王。魏王曰：“何先生之憊邪？”莊子曰：“貧也，非憊也。士有道德不能行，憊也；衣弊履穿，貧也，非憊也。此所謂非遭時也。王獨不見夫騰猿乎？其得柟梓豫章也，攬蔓其枝而王長其間，雖羿蓬蒙不能眄睨也。",
                    "zhushu": "遭時得地，則申其長枝，故雖古之善射，莫之能害。○衣，於旣反。大布，司馬云：麤，布也。緳，賢節反，又苦結反。司馬云：帶也。係履，李云：履穿故係。過，古禾反。魏王，司馬云：惠王也。憊，皮拜反，又薄計反。司馬本作病。勝，音騰，本亦作騰。柟音南，木名。攬，舊歷敢反。蔓音萬，郭武半反，王徃况反，司馬本作徃。長，丁亮反，本又作張，音同。司馬直良反，云：兩枝相去長遠也。羿音詣，或戸係反。蓬䝉，符恭反，徐扶公反。司馬云：羿，古之善射者。蓬䝉，羿之弟子。眄，莫練反，舊莫顯反，本或作睥，普計反。睨，音詣，郭五岑反，李云：邪視也。枝，其綺反。"
                },
                {
                    "paragraph": "及其得柘𣗥枳枸之間也，危行側視，振動悼慓。此筋骨非有加急而不柔也，處勢不便，未足以逞其能也。今處昏上亂相之間，而欲無憊，奚可得邪？此比干之見剖心徴也夫。",
                    "zhushu": "勢不便而強爲之，則受戮矣。○柘，章夜反。析，吉氏反，又音𥿄。枸音矩。悼，如字，又直弔反。便，婢面反，注同。相，息亮反。見，賢遍反。強，上聲，下同。"
                },
                {
                    "paragraph": "孔子窮於陳蔡之間，七日不火食，左據槁木，右擊槁枝，而歌焱氏之風，有其具而無其數，有其聲而無宫角，木聲與人聲，犂然有當於人之心。顔回端拱還目而窺之，仲尼恐其廣己而造大也，愛己而造哀也，曰：“回，無受天損易，",
                    "zhushu": "唯安之，故易。○槁，苦老反，下同。焱氏必遥反。古之無爲帝王也。犂然，力兮反，又力之反。司馬云：犂然，猶栗然。當，丁浪反。還音旋。窺，徐起規反。造，司馬云：造，適也。易，以豉反，註下同。"
                },
                {
                    "paragraph": "無受人益難。",
                    "zhushu": "物之倘來，不可禁禦。"
                },
                {
                    "paragraph": "無始而非卒也，",
                    "zhushu": "於今爲始者，於昨爲卒，則所謂始者，即是卒矣。言變化之無窮。"
                },
                {
                    "paragraph": "人與天一也。",
                    "zhushu": "皆自然。"
                },
                {
                    "paragraph": "夫今之歌者其誰乎？”",
                    "zhushu": "任其自爾，則歌者非我也。"
                },
                {
                    "paragraph": "回曰：“敢問無受天損易。”仲尼曰：“飢渴寒暑，窮桎不行。天地之行也，運物之泄也，",
                    "zhushu": "不可逃也。○桎，之實反。運，司馬云：動也。泄，息列反，司馬云：發也。徐以世反。"
                },
                {
                    "paragraph": "言與偕之，偕之謂也。",
                    "zhushu": "所謂不識不知而順帝之則也○言我也。"
                },
                {
                    "paragraph": "爲人臣者，不敢去之。執臣之道猶若是，而况乎所以待天乎。",
                    "zhushu": "所在皆安，不以損爲損，斯待天而不受其損也。"
                },
                {
                    "paragraph": "何謂無受人益難。”仲尼曰：“始用四逹，",
                    "zhushu": "感應旁通爲四逹。"
                },
                {
                    "paragraph": "爵禄並至而不窮",
                    "zhushu": "旁通，故可以御高大也。"
                },
                {
                    "paragraph": "物之所利，乃非己也。",
                    "zhushu": "非已求而取之。"
                },
                {
                    "paragraph": "吾命有在外者也。",
                    "zhushu": "人之生，必外有接物之命，非如瓦石，止於形質而巳。"
                },
                {
                    "paragraph": "君子不爲盗，賢人不爲竊。吾若取之，何哉？",
                    "zhushu": "盗竊者，私取之謂也。今賢人君子之致爵禄，非私取也，受之而巳。"
                },
                {
                    "paragraph": "故曰：鳥莫知於鷾鴯，目之所不宜處。不給視。雖落其實，棄之而走。",
                    "zhushu": "避禍之速。○知音智。鷾音意。鴯音而，或云鷾，鴯燕也。目之所不冝處，昌吕反。言不可止處，目巳羅絡知之，故弃之也。"
                },
                {
                    "paragraph": "其畏人也，而襲諸人間。",
                    "zhushu": "未有自䟽外於人而人存之者也。畏人而入於人間，此鳥之所以稱知也。"
                },
                {
                    "paragraph": "社稷存焉爾。”",
                    "zhushu": "况之至人，則玄同天下，故天下樂推而不厭，相與社而稷之，斯無受人益之所以爲難也。"
                },
                {
                    "paragraph": "“何謂無始而非卒？”仲尼曰：“化其萬物而不知其禪之者。",
                    "zhushu": "莫覺其變。○禪，市戰反，司馬云：授予也。"
                },
                {
                    "paragraph": "焉知其所終？焉知其所始？正而待之而已耳。",
                    "zhushu": "日夜相代，未始有極，故正而待之，無所爲懷也。○焉，於䖍反，下同。"
                },
                {
                    "paragraph": "何謂人與天一邪？”仲尼曰：“有人，天也；有天，亦也。",
                    "zhushu": "凡所謂天，皆明不爲而自然。"
                },
                {
                    "paragraph": "人之不能有天，性也；",
                    "zhushu": "言自然則自然矣，人安能故有此自然哉？自然耳，故曰性。"
                },
                {
                    "paragraph": "聖人晏然體逝而終矣。”",
                    "zhushu": "晏然無矜，而體與變俱也。"
                },
                {
                    "paragraph": "莊周遊乎雕陵之樊。覩一異鵲自南方來者。翼廣七尺，目大運寸，感周之顙而集於栗林。莊周曰：“此何鳥哉。翼殷不逝，目大不覩？”蹇裳躩歩，執彈而留之。覩一蟬，方得美䕃而忘其身；螳蜋執翳而搏之，見得而忘其形；",
                    "zhushu": "執木葉以自翳於蟬，而忘其形之見乎異鵲也。○雕，徐音彫，本亦作彫陵之彫，樊音煩。司馬云：雕陵，陵名。樊，藩也。謂遊栗園藩籬之內也。樊或作埜。埜，古野字。廣，光浪反。運寸，司馬云：可回一寸也。感周之顙。息蕩反。李云：感，觸也。翼殷不逝，目大不覩。司馬云：殷，大也。曲折曰逝。李云：翼大逝難，目大視希，故不見人。蹇，起䖍反。躩，李驅碧反，徐九縳反。司馬云：疾行也。案：即論語云：足躩如也。彈徒旦反。留力救反。司馬云：宿留，伺其便也。螳音堂。蜋音郎。執翳於計反。司馬云：執草以自翳也。搏郭音博，徐音付。見乎賢遍反。"
                },
                {
                    "paragraph": "異鵲從而利之，見利而忘其眞。",
                    "zhushu": "目能覩，翼能逝，此鳥之真性也。今見利，故忘之。○真，司馬云：真身也。"
                },
                {
                    "paragraph": "莊周怵然曰：“噫！物固相累，",
                    "zhushu": "相爲利者，恒相爲累。○怵，敕律反。"
                },
                {
                    "paragraph": "二𩔖相召也。”",
                    "zhushu": "夫有欲於物者，物亦有欲之。"
                },
                {
                    "paragraph": "捐彈而反走，虞人逐而誶之。",
                    "zhushu": "誶，問之也。○誶，本又作訊，音信，問也。司馬云：以周爲盜栗也。"
                },
                {
                    "paragraph": "莊周反入，三月不庭。藺且從而問之：“夫子何爲頃間甚不庭乎？”莊周曰：“吾守形而忘身，",
                    "zhushu": "夫身在人間，世有夷險，若推夷易之形於此世，而不度此世之所宜，斯守形而忘身者也。○三月不庭，一本作三日。司馬云：不出坐庭中三月。藺，力信反，一本作簡且，子餘反。司馬云：藺且，莊子弟子。易，以豉反。度，直洛反。"
                },
                {
                    "paragraph": "觀於濁水而迷於清淵。",
                    "zhushu": "見彼而不明，即因彼以自見，幾忘反鑒之道也。○見，賢遍反。"
                },
                {
                    "paragraph": "且吾聞諸夫子曰：入其俗，從其俗。",
                    "zhushu": "不違其禁令也。"
                },
                {
                    "paragraph": "今吾遊於雕陵而忘吾身，異鵲感吾顙，遊於栗林而忘真。栗林虞人以吾爲戮，吾所以不庭也。”",
                    "zhushu": "以見問爲戮。夫莊子推平於天下，故每寄言以出意，乃毀仲尼，賤老聃，上掊擊乎三皇，下痛病其一身也。○掊，普口反。"
                },
                {
                    "paragraph": "陽子之宋，宿於逆旅。逆旅人有妾二人，其一人美，其一人惡，惡者貴而美者賤。陽子問其故，逆旅小子對曰：“其美者自美，吾不知其美也；其惡者自惡，吾不知其惡也。”陽子曰：“弟子記之！行賢而去自賢之行，安徃而不愛哉！”",
                    "zhushu": "言自賢之道，無時而可。○陽子，司馬云：陽朱也。去，起吕反。行，下孟反。"
                }
            ]
        },
        {
            "name": "莊子外篇田子方第二十一",
            "paragraphs": [
                {
                    "paragraph": "莊子外篇田子方第二十一",
                    "zhushu": "音義曰：以人名篇。",
                    "type": 1
                },
                {
                    "paragraph": "田子方侍坐於魏文侯，數稱谿工。文侯曰：“谿工，子之師邪？子方曰：非也，無擇之里人也；稱道數當，故無擇稱之。”文侯曰：然則子無師邪？”子方曰：“有。”曰：“子之師誰邪？”子方曰：“東郭順子。”文侯曰：“然則夫子何故未嘗稱之？”子方曰：“其爲人也眞，",
                    "zhushu": "無假也。○田子方，李云：魏文侯師也，名無擇。數稱，𩀱角反，又所主反，下同。谿，音溪，又音𠔃。司馬本作雞工。李云：谿工，賢人也。"
                },
                {
                    "paragraph": "人貌而天",
                    "zhushu": "雖貌與人同，而獨任自然。"
                },
                {
                    "paragraph": "虚，縁而葆真，",
                    "zhushu": "虚而順物，故真不失。○葆音保，本亦作保。"
                },
                {
                    "paragraph": "清而容物。",
                    "zhushu": "夫清者患於大潔，今清而容物，與天同也。○大音泰。"
                },
                {
                    "paragraph": "物無道，正容以悟之，使人之意也消，",
                    "zhushu": "曠然清虚，正巳而巳，而物邪自消。○邪，似嗟反。"
                },
                {
                    "paragraph": "無擇何足以稱之？”子方出，文侯儻然終日不言，召前立臣而語之曰：“遠矣，全德之君子。始吾以聖知之言，仁義之行爲至矣。吾聞子方之師，吾形解而不欲動，口鉗而不欲言，",
                    "zhushu": "自覺其近。○儻然，敕蕩反，司馬云：失志貌。語，魚據反。知，音智。行，下孟反。解，戸買反。鉗，其炎反，徐其嚴反。"
                },
                {
                    "paragraph": "吾所學者，真土梗耳。",
                    "zhushu": "非眞物也。○直，如字，本亦作真，下句同。元嘉本此作眞，下句作直。土梗，更猛反。司馬云：土梗，土人也。遭雨則壞。"
                },
                {
                    "paragraph": "夫魏眞爲我累耳。”",
                    "zhushu": "知至貴者，以人爵爲累也。"
                },
                {
                    "paragraph": "温伯雪子適齊，舎於魯，魯人有請見之者，温伯雪子曰：“不可。吾聞中國之君子，明乎禮義而陋於知人心，吾不欲見也。至於齊，反舎於魯，是人也又請見。”温伯雪子曰：“徃也蘄見我，今也又蘄見我，是必有以振我也。”出而見客，入而歎。明日見客，又入而歎。其僕曰：“毎見之客也，必入而歎，何邪？”曰：“吾固告子矣，中國之民，明乎禮義而陋乎知人心。昔之見我者，進退一成規一成矩，從容一若龍，一若虎。",
                    "zhushu": "槃辟其歩，逶蛇其迹。○温伯雪子，李云：南國賢人也。蘄，音祈。從，七容反。辟，婢亦反。遺，如字，本又作逶，於危反。蛇，以支反。"
                },
                {
                    "paragraph": "其諫我也似子，其道我也似父，",
                    "zhushu": "禮義之弊，有斯飾也。○道音導。"
                },
                {
                    "paragraph": "是以歎也。”仲尼見之而不言。",
                    "zhushu": "巳知其心矣。"
                },
                {
                    "paragraph": "子路曰：“吾子欲見温伯雪子乆矣，見之而不言，何邪？”仲尼曰：“若夫人者，目擊而道存矣，亦不可以容聲矣。”",
                    "zhushu": "目裁徃，意巳逹，無所容其德音也。○夫，音符。目擊而道存矣。司馬云：見其目動而神實。巳，著也。擊，動也。"
                },
                {
                    "paragraph": "顔淵問於仲尼曰：“夫子歩亦歩，夫子趨亦趨，夫子馳亦馳；夫子奔逸絶塵，而回瞠若乎後矣。”夫子曰：“回，何謂邪。曰：夫子歩，亦歩也；夫子言，亦言也；夫子趨，亦趨也；夫子辯，亦辯也；夫子馳，亦馳也；夫子言道，回亦言道也。及奔逸絶塵而回瞠若乎後者。夫子不言而信，不比而周。無器而民滔乎前。而不知所以然而已矣。”仲尼曰：“惡！可不察與！夫哀莫大於心死，而人死亦次之。",
                    "zhushu": "夫心以死爲死，乃更速其死。其死之速，由哀以自䘮也。無哀則巳，有哀則心死者，乃哀之大也。○奔逸，司馬本逸作敵。瞠，敕庚反，又丑郎反，字林云：直視貌，一音斜視。又行，下孟反。器，剛志反。滔乎前，吐刀反。謂無人君之器，滔聚其前也。○馳，直而反。惡音烏。與音餘，下哀與同。䘮，息浪反，下章同。"
                },
                {
                    "paragraph": "日出東方而入於西極。萬物莫不比方。",
                    "zhushu": "皆可見也。"
                },
                {
                    "paragraph": "有目有趾者，待是而後成功。",
                    "zhushu": "目成見功，足成行功也。"
                },
                {
                    "paragraph": "是出則存，是入則亡。",
                    "zhushu": "直以不見爲亡耳。竟不亡。"
                },
                {
                    "paragraph": "萬物亦然。有待也而死，有待也而生。",
                    "zhushu": "待隱謂之死，待顯謂之生。竟無死生也。"
                },
                {
                    "paragraph": "吾一受其成形，而不化以待盡。",
                    "zhushu": "夫有不得變而爲無，故一受成形，則化盡無期也。"
                },
                {
                    "paragraph": "效物而動，",
                    "zhushu": "自無心也。"
                },
                {
                    "paragraph": "日夜無𨻶，",
                    "zhushu": "恒化新也。"
                },
                {
                    "paragraph": "而不知其所終。",
                    "zhushu": "不以死爲死也。"
                },
                {
                    "paragraph": "薫然其成形，",
                    "zhushu": "薫然自成，又奚爲哉？○薰，許云反。"
                },
                {
                    "paragraph": "知命不能規乎其前，丘以是日徂。",
                    "zhushu": "不係於前，與變俱徃，故曰徂。○徂如字，司馬本作疽，云：病也。"
                },
                {
                    "paragraph": "吾終身與女交一臂而失之，可不哀與。",
                    "zhushu": "夫變化不可執而留也，故雖執臂相守，而不能令停。若哀死者，則此亦可哀也。今人未甞，以此爲哀，奚獨哀死邪？○令，力呈反，下章注同。女音汝。"
                },
                {
                    "paragraph": "女殆著乎。吾所以著也。彼已盡矣，而女求之以爲有。是求馬於唐肆也。",
                    "zhushu": "唐肆，非停馬處也。言求向者之有，不可復得也。人之生，若馬之過肆耳，恒無駐湏臾新故之相續，不舎晝夜也。著，見也。言女殆見吾所以見者耳。吾所以見者，日新也，故巳盡矣，女安得有之。○殆著乎吾所以著也，郭著音張慮反，注同，又一音張略反。司馬云：吾所以著者，外化也。女殆庻於此耳。吾一不化者，則非女所及也。是求馬於唐肆也。郭云：唐肆，非停馬處也。李同。又云：唐，亭也。司馬本作廣肆，云：廣庭也。求馬於市肆，廣庭非其所也。處，昌慮反。復，扶又反。舎音捨。"
                },
                {
                    "paragraph": "吾服女也甚忘，",
                    "zhushu": "服者，思存之謂也。甚忘，謂過去之速也。言女去，忽然思之，恒欲不及。"
                },
                {
                    "paragraph": "女服吾也亦甚忘。",
                    "zhushu": "俱爾耳。不問賢之與聖，未有得停者。"
                },
                {
                    "paragraph": "雖然，女奚患焉。雖忘乎故吾，吾有不忘者存。”",
                    "zhushu": "不忘者存，謂繼之以日新也。雖忘故吾而新吾巳至，未始非吾，吾何患焉。故能離俗絶塵，而與物無不㝠也。○離，力智反，下章又同。"
                },
                {
                    "paragraph": "孔子見老聃，老聃新沐，方將被髪而乾，慹然似非人。",
                    "zhushu": "寂泊之至。○被，皮寄反。乾，本或作干。慹，乃牒反，又丁立反。司馬云：不動貌。說文云：怖也。泊，歩各反。"
                },
                {
                    "paragraph": "孔子便而待之。少焉見曰：“丘也眩與？其信然與。向者先生形體掘若槁木，似遺物離人而立於獨也。”",
                    "zhushu": "無其心身，而後外物去也。○待，或作侍。見，賢遍反。眩，玄遍反。與音餘，下同。掘，徐音屈。槁，苦老反。"
                },
                {
                    "paragraph": "老聃曰：“吾遊於物之初。”",
                    "zhushu": "初未有而歘有，故遊於物初，然後明有物之不爲而自有也。○欵，訓弗反。"
                },
                {
                    "paragraph": "孔子曰：“何謂邪？”曰：“心困焉而不能知，口辟焉而不能言。",
                    "zhushu": "欲令仲尼必求之於言意之表也。○辟，必亦反，司馬云：辟，卷不開也，又婢亦反，徐敷赤反。"
                },
                {
                    "paragraph": "嘗爲女議乎其將",
                    "zhushu": "試議隂陽，以擬向之無形耳，未之敢必。○爲，于僞反。"
                },
                {
                    "paragraph": "至隂肅肅，至陽赫赫，肅肅出乎天，赫赫發乎地，",
                    "zhushu": "言其交也。"
                },
                {
                    "paragraph": "兩者交通成和而物生焉。或爲之紀而莫見其形。",
                    "zhushu": "莫見爲紀之形，明其自爾。"
                },
                {
                    "paragraph": "消息滿虚，一晦一明，日改月化，日有所爲",
                    "zhushu": "未甞守故。"
                },
                {
                    "paragraph": "而莫見其功。",
                    "zhushu": "自爾故無功。"
                },
                {
                    "paragraph": "生有所乎萌，",
                    "zhushu": "萌於未聚也。"
                },
                {
                    "paragraph": "死有所乎歸，",
                    "zhushu": "歸於散也。"
                },
                {
                    "paragraph": "始終相反乎無端，而莫知乎其所窮。",
                    "zhushu": "所謂迎之不見其首，隨之不見其後。"
                },
                {
                    "paragraph": "非是也，且孰爲之宗？”孔子曰：“請問遊是。”老聃曰：“夫得是，至美至樂也。得至美而遊乎至樂，謂之至人。”",
                    "zhushu": "至美無美，至樂無樂故也。○且，如字，舊子餘反。樂音洛，下及注同。"
                },
                {
                    "paragraph": "孔子曰：“願聞其方。”曰：“草食之獸不疾易藪，水生之蟲不疾易水，行小變而不失其大常也。",
                    "zhushu": "死生亦小變也。○行，下孟反，又如字。"
                },
                {
                    "paragraph": "喜怒哀樂不入於胷次。",
                    "zhushu": "知其小變而不失大常，故次李中也。"
                },
                {
                    "paragraph": "夫天下也者，萬物之所一也。得其所一而同焉，則四支百體將爲塵垢，而死生終始將爲晝夜，而莫之能滑，而况得䘮禍福之所介乎。",
                    "zhushu": "愈不足患。○滑，古没反。介，音界。"
                },
                {
                    "paragraph": "棄隷者若棄泥塗，知身貴於𨽾也，",
                    "zhushu": "知身之貴於𨽾，故弃之若遺土耳。茍知死生之變，所在皆我，則貴者常在也。"
                },
                {
                    "paragraph": "貴在於我而不失於變。",
                    "zhushu": "所貴者我也，而我與變俱，故無失也。"
                },
                {
                    "paragraph": "且萬化而未始有極也，夫孰足以患心？已爲道者解乎此。”",
                    "zhushu": "所謂縣解。○解，戸買反，注同。"
                },
                {
                    "paragraph": "孔子曰：“夫子德配天地，而猶偃至言以脩心，古之君子，孰能脫焉？”老聃曰：“不然。夫水之於汋也，無爲而才自然矣。至人之於德也，不脩而物不能離焉。若天之自高，地之自厚，日月之自明，夫何脩焉？”",
                    "zhushu": "不脩不爲而自得也。○汋，音灼，又上若反，李以略反，李云：取也。"
                },
                {
                    "paragraph": "孔子出，以告顔回曰：“丘之於道也，其猶醯雞與？",
                    "zhushu": "醯雞者，甕中之蠛蠓。○醯雞，許西反，司馬云：若酒上蠛𰳞也。甕，烏弄反。蠛，亡結反。蠓，元孔反。"
                },
                {
                    "paragraph": "微夫子之發吾覆也，吾不知天地之大全也。”",
                    "zhushu": "比吾全於老聃，猶甕中之與天地矣。"
                },
                {
                    "paragraph": "莊子見魯哀公，哀公曰：“魯多儒士，少爲先生方者。”莊子曰：“魯少儒。”哀公曰：“舉魯國而儒服，何謂少乎？”莊子曰：“周聞之，儒者，冠圜冠者，知天時，履句屨者知地形，緩佩玦者，事至而斷。君子有其道者，未必爲其服也；爲其服者，未必知其道也。”公固以爲不然，何不號於國中曰：“無此道而爲此服者，其罪死。”於是哀公號之，五日，而魯國無敢儒服者，獨有一丈夫儒服而立乎公門。公即召而問以國事，千轉萬變而不窮。莊子曰：“以魯國而儒者一人耳，可謂多乎？",
                    "zhushu": "德充於内者，不脩飾於外。○見，賢遍反，亦如字。魯哀公，司馬云：莊子與魏惠王、齊威王同時，在哀公後百二十年。冠，古亂反。圜音圓。句音矩，徐其俱反，李云：方也。屨，徐居具反。緩，戸管反，司馬本作綬。玦，古穴反。斷，丁亂反。號，號令也。"
                },
                {
                    "paragraph": "百里奚爵禄不入於心，故飯牛而牛肥。使秦穆公忘其賤，與之政也。有虞氏死生不入於心，故足以動人。",
                    "zhushu": "内自得者，外事全也。○飯，煩晚反。忘其賤，謂忘其飯牛之賤也。"
                },
                {
                    "paragraph": "宋元君將畫圖，衆史皆至，受揖而立，䑛筆和墨在外者半。有一史後至者，儃儃然不趨，受揖不立，因之舎。公使人視之，則解衣般礴臝。君曰：“可矣，是眞畫者也。”",
                    "zhushu": "内足者，神間而意定。○受，揖而立，司馬云：受命揖而立也。䑛，本或作䑛，食𥿄反。儃儃，吐但反，徐音但。李云：舒閒之貌。般，字又作褩。礴，傍各反，徐敷各反。司馬云：般礴，謂箕坐也。臝，本又作羸，同。力果反。司馬云：將畫，故解衣見形。間。音閑。"
                },
                {
                    "paragraph": "文王觀於臧，見一丈夫釣，而其釣莫釣。",
                    "zhushu": "聊以卒歲。○文王觀於臧。李云：臧，地名也。司馬本作文王微服而觀於臧。夫本或作人。"
                },
                {
                    "paragraph": "非持其釣有釣者也，",
                    "zhushu": "竟無所求。"
                },
                {
                    "paragraph": "常釣也。",
                    "zhushu": "不以得失經意，其於假釣而巳。"
                },
                {
                    "paragraph": "文王欲舉而授之政，而恐大臣父兄之弗安也；欲終而釋之，而不忍百姓之無天也，於是旦而屬之夫，夫曰：“昔者寡人夢見良人，黒色而𩑺，乗駁馬而偏朱蹄，號曰：‘寓而政於臧丈人，庻幾乎民有瘳乎！’”諸大夫蹵然曰：“先君王也。”文王曰：“然則卜之。”諸大夫曰：“先君之命，王其無它，又何卜焉？遂迎臧丈人而授之政，典法無更，偏令無出。三年，文王觀於國，則列士壞植散羣，長官者不成德，螤斛不敢入於四竟。列士壞植散羣，則尚同也；",
                    "zhushu": "所謂和其光，同其塵。○屬，音燭。夫夫，皆方于反。司馬云：夫夫，大夫也。一云：夫夫，古讀爲大夫。𩑺，而占反，郭、李而兼反，又而衘反。駁，邦角反。偏朱蹄，李云：一蹄偏赤也。瘳，赦留反。鷲，子六反，本或作耿。在乆、七小二反。先君王，司馬云：言先君王靈神之所致。令，本或作命。王其無它，司馬云：無違命。壞，音怪，下同。植，音值。散羣，司馬云：植，行列也。散羣，言不養徒衆也。一云：植者，疆界頭造屋以待諫者也。長，丁丈反，下同。官者不成德。司馬云：不利功名也。斔斛，音庾。李云：六斛四斗曰螤。司馬本作螤斞，云：螤讀曰終，斞讀曰臾。竟，音境，下同。"
                },
                {
                    "paragraph": "長官者不成德，則同務也；",
                    "zhushu": "潔然自成，則與衆務異也。"
                },
                {
                    "paragraph": "螤斛不敢入於四竟，則諸侯無二心也。”",
                    "zhushu": "天下相信，故能同律度量衡也。"
                },
                {
                    "paragraph": "文王於是焉以爲大師，北面而問曰：“政可以及天下乎？臧丈人昧然而不應，泛然而辭，朝令而夜遁，終身無聞。”",
                    "zhushu": "爲功者非巳，故功成而身不得不退，事遂而名不得不去。名去身退，乃可以及天下也。○太音泰。昧音妹。泛，徐敷甸反。遁，徐困反。"
                },
                {
                    "paragraph": "顔淵問於仲尼曰：“文王其猶未邪？又何以夢爲乎？”仲尼曰：“黙，女無言。夫文王盡之也，",
                    "zhushu": "任諸大夫而不自任，斯盡之也。"
                },
                {
                    "paragraph": "而又何論刺焉？彼直以循斯須也。”",
                    "zhushu": "斯須者，百姓之情，當悟未悟之頃，故文王循而發之，以合其大情也。○刺，七賜反。"
                },
                {
                    "paragraph": "列御㓂爲伯昬無人射，引之盈貫，",
                    "zhushu": "盈貫，謂溢鏑也。○爲，于僞反。盈貫，古亂反，司馬云：鏑也。鏑，丁歷反。"
                },
                {
                    "paragraph": "措杯水其肘上，",
                    "zhushu": "左手如拒，右手如附技，右手放發而左手不知，故可措之杯水也。○措，七故反。肘，竹九反。柜音矩，本亦作矩，同。"
                },
                {
                    "paragraph": "發之，適矢復沓，",
                    "zhushu": "矢，去也。箭適去，復歃沓也。○適，丁歷反。復，扶又反，下及注同。歃，色洽反。"
                },
                {
                    "paragraph": "方矢復寓。",
                    "zhushu": "箭方去，未至的巳復寄杯於肘上，言其敏捷之妙也。"
                },
                {
                    "paragraph": "當是時，猶象人也。",
                    "zhushu": "不動之至。"
                },
                {
                    "paragraph": "伯昏無人曰：“是射之射，非不射之射也。嘗與汝登高山，履危石，臨百仞之淵，若能射乎？於是無人遂登高山，履危石，臨百仞之淵，背逡巡，足二分垂在外，揖御㓂而進之。御寇伏地，汗流至踵。伯昬無人曰：“夫至人者，上闚靑天，下潜黃泉，揮斥八極，神氣不變。",
                    "zhushu": "揮斥，猶縱放也。夫德充於内，則神滿於外，無遠近幽深，所在皆明，故審安危之機，而泊然自得也。○逡，七旬反。汗，戸旦反。揮音揮。斥音尺，李音託，郭云：揮斥猶放縱。"
                },
                {
                    "paragraph": "今女怵然有恂目之志，爾於中也殆矣夫！”",
                    "zhushu": "不能明至分，故有惧。有惧而所䘮多矣，豈唯射乎？○怵，敕律反。恂，李又作眴，音荀，爾雅云：恂，慄也。目之志恂，謂眩也。欲以眩恱人之目，故怵也。中，丁仲反，又如字，中精神也。䘮，息浪反，後章同。"
                },
                {
                    "paragraph": "肩吾問於孫叔敖曰：“子三爲令尹而不榮華，三去之而無憂色。吾始也疑子，今視子之鼻間栩栩然，子之用心獨奈何？”孫叔敖曰：“吾何以過人哉。吾以其來不可却也。其去不可止也。吾以爲得失之非我也。而無憂色而已矣。我何以過人哉！且不知其在彼乎，其在我乎。其在彼邪？亡乎我；在我邪？亡乎彼。",
                    "zhushu": "矌然無係，玄同彼我，則在彼非獨亡，在我非獨存也。○栩，况甫反。"
                },
                {
                    "paragraph": "方將躊躇，方將四顧，何暇至乎人貴人賤哉。”",
                    "zhushu": "躊躇四顧，謂無可無不可。○躊，直留反。躇，直於反。"
                },
                {
                    "paragraph": "仲尼聞之曰：“古之眞人，知者不得說，美人不得濫，盗人不得刦，伏戲黃帝不得友。",
                    "zhushu": "伏戲、黃帝者，功號耳，非所以功者也。故况功號於所以功，相去遠矣，故其名不足以友於人也。○刦，居業反，元嘉本作却。戲音羲。"
                },
                {
                    "paragraph": "死生亦大矣，而無變乎己。況爵禄乎！若然者，其神經乎大山而無介，入乎淵泉而不濡，處卑細而不憊，充滿天地。旣以與人己愈有。”",
                    "zhushu": "割肌膚以爲天下者，彼我俱失也。使人人自得而巳者，與人而不損於巳也。其神明充滿天地，故所在皆可。所在皆可，故不損巳爲物，而放於自得之地也。○大山，音泰。介音界。憊，皮拜反。以爲，于僞反，下同。"
                },
                {
                    "paragraph": "楚王與凡君坐，少焉，楚王左右曰凡亡者三。",
                    "zhushu": "言有三亡徴也。○凡君，如字。司馬云：凡，國名，在汲郡共縣。按左傳：凡，周公之後也。隱七年，天王使凡伯來聘。俗本此後有孔子窮於陳、蔡及孔子謂顔回二章，與讓王篇同，衆家並於讓王篇音之。檢此二章無郭註，似如重出，古本皆無，謂無者是也。"
                },
                {
                    "paragraph": "凡君曰：“凡之亡也，不足以䘮吾存。",
                    "zhushu": "遺凡故也。"
                },
                {
                    "paragraph": "夫凡之亡不足以䘮吾存，則楚之存不足以存存。",
                    "zhushu": "夫遺之者，不以亡爲亡，則存亦不足以爲存矣。曠然無矜，乃常存也。"
                },
                {
                    "paragraph": "由是觀之。則凡未始亡而楚未始存也。",
                    "zhushu": "存亡更在於心之所措耳。天下竟無存亡。"
                }
            ]
        },
        {
            "name": "莊子外篇知北遊第二十二",
            "paragraphs": [
                {
                    "paragraph": "莊子外篇知北遊第二十二",
                    "zhushu": "音義曰：以義名篇。",
                    "type": 1
                },
                {
                    "paragraph": "知北遊於玄水之上，登隱弅之丘，而適遭無爲謂焉。知謂無爲謂曰：“予欲有問乎若：何思何慮則知道？何處何服則安道？何從何道則得道？三問而無爲謂不荅也。非不荅，不知荅也。知不得問，反於白水之南，登狐闋之上，而睹狂屈焉。知以之言也問乎狂屈。狂屈曰：“唉！予知之，將語若。中欲言而忘其所欲言。知不得問，反於帝宮，見黃帝而問焉。”黃帝曰：“無思無慮始知道，無處無服始安道，無從無道始得道。”知問黃帝曰：“我與若知之，彼與彼不知也，其孰是耶？”黃帝曰：“彼無爲謂眞是也，狂屈似之，我與汝終不近也。夫知者不言，言者不知，故聖人行不言之教，",
                    "zhushu": "任其自行，期不言之教也。○知北遊音智，又如字。於玄水之上李云：玄水，水名。司馬、崔本上作北。隱弅符文反，又音紛，又符紛反。李云：隱出弅起丘貌。白水，水名。狐闋苦穴反。司馬、李云：狐闋，丘名。睹，丁古反。狂屈，求勿反。徐又其述反。司馬向、崔本作詘。李云：狂屈侜張，似人而非也。以之言司馬云：之是也。唉哀在反。徐烏來反。李音熈，云：應聲。語，魚據反。不近，附近之近。下同。"
                },
                {
                    "paragraph": "道不可致，",
                    "zhushu": "道在自然，非可言致者也。"
                },
                {
                    "paragraph": "德不可至，",
                    "zhushu": "不失德故稱德，稱德而不至也。"
                },
                {
                    "paragraph": "仁可爲也，義可虧也，禮相僞也。故曰：失道而後德，失德而後仁，失仁而後義，失義而後禮。禮者，道之華而亂之首也。",
                    "zhushu": "禮有常則，故矯效之所由生也。"
                },
                {
                    "paragraph": "故曰：爲道者日損，",
                    "zhushu": "損，華僞也。"
                },
                {
                    "paragraph": "損之又損之，以至於無爲，無爲而無不爲也。",
                    "zhushu": "華去而朴全，則雖爲而非爲也。"
                },
                {
                    "paragraph": "今已爲物也，",
                    "zhushu": "物失其所，故有爲物。"
                },
                {
                    "paragraph": "欲復歸根，不亦難乎？其易也，其唯大人乎！",
                    "zhushu": "其歸根之易者，唯大人，耳。大人體合變化，故化物不難。○易，以豉反，注同。"
                },
                {
                    "paragraph": "生也死之徒，",
                    "zhushu": "知變化之道者，不以爲易。"
                },
                {
                    "paragraph": "死也生之始，孰知其紀。",
                    "zhushu": "更相爲始，則未知孰死孰生也。○更，音庚。"
                },
                {
                    "paragraph": "人之生，氣之聚也。聚則爲生，散則爲死。",
                    "zhushu": "俱是聚也，俱是散也。"
                },
                {
                    "paragraph": "若死生爲徒，吾又何患。",
                    "zhushu": "患生於異。"
                },
                {
                    "paragraph": "故萬物一也。是其所美者爲神竒，其所惡者爲臭腐。臭腐復化爲神竒，神竒復化爲臭腐。故曰：通天下一氣耳。",
                    "zhushu": "各以所美爲神竒，所惡爲臭腐耳。然彼之所美，我之所惡也。我之所美，彼或惡之。故通共神竒，通共臭腐耳。死生彼我豈殊哉？○惡，烏路反，註同。復，扶又反，下同。"
                },
                {
                    "paragraph": "聖人故貴一。”知謂黃帝曰：“吾問無爲謂。無爲謂不應我。非不我應，不知應我也。吾問狂屈。狂屈中欲告我而不我告，非不我告。中欲告而忘之也。今予問乎若。若知之。奚故不近？”黃帝曰：“彼其眞是也，以其不知也。此其似之也。以其忘之也；予與若終不近也。以其知之也。狂屈聞之，以黃帝爲知言。",
                    "zhushu": "明夫自然者，非言知之所得，故當昧乎無言之地，是以先舉不言之標，而後寄明於黃帝，則夫自然之𡨋物，槩乎可得而見也。○標，必遥反。"
                },
                {
                    "paragraph": "天地有大美而不言，四時有明法而不議，萬物有成理而不說。",
                    "zhushu": "此孔子之所以云予欲無言。○大美，謂覆載之美也。"
                },
                {
                    "paragraph": "聖人者，原天地之美而逹萬物之理。是故至人無爲，",
                    "zhushu": "任其自爲而巳。"
                },
                {
                    "paragraph": "大聖不作，",
                    "zhushu": "唯因任也。"
                },
                {
                    "paragraph": "觀於天地之謂也。",
                    "zhushu": "觀其形容，象其物冝，與天地不異。"
                },
                {
                    "paragraph": "今彼神明至精，與彼百化",
                    "zhushu": "百化自化，而神明不奪。"
                },
                {
                    "paragraph": "物已死生方圓，莫知其根也。",
                    "zhushu": "夫死者已自死，生者巳自生，圓者巳自圓，方者巳自方。未有爲其根者，故莫知。"
                },
                {
                    "paragraph": "扁然而萬物自古以固存，",
                    "zhushu": "豈待爲之而後存焉。○扁音篇，又音幡。"
                },
                {
                    "paragraph": "六合爲巨，未離其内，",
                    "zhushu": "計六合在無極之中，則陋矣。○離，力智反。其内，謂不能出自化也。"
                },
                {
                    "paragraph": "秋豪爲小，待之成體。",
                    "zhushu": "秋毫雖小，非無亦無以容其質。"
                },
                {
                    "paragraph": "天下莫不沈浮，終身不故。",
                    "zhushu": "日新也。"
                },
                {
                    "paragraph": "隂陽四時運行，各得其序，",
                    "zhushu": "不待爲之。"
                },
                {
                    "paragraph": "惛然若亡而存，",
                    "zhushu": "昭然若存，則亡矣。○惛音昏，又音泯。"
                },
                {
                    "paragraph": "油然不形而神，",
                    "zhushu": "挈然有形則不神。○油音由，謂無所給惜也。"
                },
                {
                    "paragraph": "萬物畜而不知，此之謂本根，",
                    "zhushu": "畜之而不得其本性之根，故不知其所以畜也。○畜，本亦作滀，同勑六反，注同。"
                },
                {
                    "paragraph": "可以觀於天矣。",
                    "zhushu": "與天同觀。"
                },
                {
                    "paragraph": "齧缺問道乎被衣，被衣曰：“若正汝形，一汝視，天和將至；攝汝知，一汝度，神將來舎，德將爲汝美，道將爲汝居。汝朣焉如新生之犢，而無求其故。”言未卒，齧缺睡寐。被衣大說，行歌而去之，曰：“形若槁骸，心若死灰，眞其實知，不以故自持，",
                    "zhushu": "與變俱也。○被衣，音披，本亦作披。瞳，救紅反，郭𡨚絳反，李云：未有知貌。齧缺，睡寐，體向所說，畏其視聽以寐耳。受道速，故被衣喜也。說，音恱。槁，苦老反。"
                },
                {
                    "paragraph": "媒媒晦晦，無心而不可與謀。彼何人哉？”",
                    "zhushu": "獨化者也。○媒，音妹，又武朋反。晦音誨，李云：媒媒，晦貌。"
                },
                {
                    "paragraph": "舜問乎丞曰：“道可得而有乎？”曰：“汝身非汝有也，汝何得有夫道？”",
                    "zhushu": "夫身者，非汝所能有也，塊然而自有耳。身非汝所有，而况無哉，○丞如字，李云：舜師也。一云古有四輔，前疑後丞，盖官名。夫音符。塊，苦對反。"
                },
                {
                    "paragraph": "舜曰：“吾身非吾有也，孰有之哉？”曰：“是天地之委形也；生非汝有，是天地之委和也；性命非汝有，是天地之委順也；",
                    "zhushu": "若身是汝有者，則美惡死生，當制之由汝。今氣聚而生，汝不能禁也；氣散而死，汝不能止也。明其委結而自成耳，非汝有也。○委，司馬云：委，積也。"
                },
                {
                    "paragraph": "孫子非汝有，是天地之委蛻也。",
                    "zhushu": "氣自委結而蟬蛻也。○蛻，吐卧反，又音恱，又敕外反，又始銳反，又始劣反。"
                },
                {
                    "paragraph": "故行不知所徃，處不知所持，食不知所味。",
                    "zhushu": "皆在自爾中來，故不知也。"
                },
                {
                    "paragraph": "天地之彊陽氣也，又胡可得而有邪？”",
                    "zhushu": "彊陽猶運動耳。明斯道也，庻可以遺身而忘生也。○天地之強陽氣也。郭云：強陽猶運動耳。案：言天地尚運動，况氣聚之生，何可得執而留也。"
                },
                {
                    "paragraph": "孔子問於老聃曰：“今日晏間，敢問至道。”老聃曰：“汝齊戒䟽𤅢而心，澡雪而精神，掊擊而知。夫道，窅然難言哉！將爲汝言其崖略。夫昭昭生於冥冥，有倫生於無形，精神生於道，",
                    "zhushu": "皆所以明其獨生而無所資借。○晏，於諌反，徐於顯反，又於見反。間音閑。齊，側皆反。𤅢音藥，或云漬也。掊，普口反，徐方垢反。知音智。窅，烏丁反。爲，于僞反。無形，謂太初也。"
                },
                {
                    "paragraph": "形本生於精，",
                    "zhushu": "皆由精以至粗○形本生於精謂常道也。"
                },
                {
                    "paragraph": "而萬物以形相生。故九竅者胎生，八竅者卵生。",
                    "zhushu": "言萬物雖以形相生，亦皆自然耳。故胎卵不能易種而生，明神氣之不可爲也。○竅，苦弔反。卵，力管反。種，章勇反。"
                },
                {
                    "paragraph": "其來無迹，其徃無崖，無門無房，四逹之皇皇也。",
                    "zhushu": "夫率自然之性，遊無迹之塗者，放形骸於天地之間，寄精神於八方之表。是以無門無房，四逹皇皇，逍遥六合，與化偕行也。"
                },
                {
                    "paragraph": "邀於此者，四枝彊，思慮恂逹，耳目聦明，其用心不勞，其應物無方。",
                    "zhushu": "人生而遇此道，則天性全而精神定。○邀，古堯反。思，息嗣反。恂音荀。"
                },
                {
                    "paragraph": "天不得不高，地不得不廣，日月不得不行，萬物不得不昌，此其道與？",
                    "zhushu": "言此皆不得不然而自然耳，非道能使然也。○天不得不高，謂不得一道，不能爲高也。與音餘，下皆同。"
                },
                {
                    "paragraph": "且夫博之不必知，辯之不必慧，聖人以斷之矣。",
                    "zhushu": "斷棄知慧而付之自然也。博之不必知博，觀異書爲博。斷，端管反，註同。"
                },
                {
                    "paragraph": "若夫益之而不加益，損之而不加損者，聖人之所保也。",
                    "zhushu": "使各保其正分而巳，故無用知慧爲也。"
                },
                {
                    "paragraph": "淵淵乎其若海，",
                    "zhushu": "容恣無量。"
                },
                {
                    "paragraph": "魏魏乎其終則復始也。",
                    "zhushu": "與化俱者，乃積無窮之紀，可謂魏魏。○魏魏，魚威反。復，扶又反。"
                },
                {
                    "paragraph": "運量萬物而不匱，",
                    "zhushu": "用物而不役巳，故不匱也。○運量，音亮。萬物而不匱，求位反，謂使物自動，物物各足量也。"
                },
                {
                    "paragraph": "則君子之道，彼其外與？",
                    "zhushu": "各取於身而足。"
                },
                {
                    "paragraph": "萬物皆徃資焉而不匱，此其道與？",
                    "zhushu": "還用物，故我不匱。此明道之贍物在於不贍，不贍而物自得，故曰此其道與。言至道之無功，無功乃足稱道也。○贍，渉艶反，下同。"
                },
                {
                    "paragraph": "中國有人焉，非隂非陽，",
                    "zhushu": "無所偏名。"
                },
                {
                    "paragraph": "處於天地之間，直且爲人，",
                    "zhushu": "敖然自放，所遇而安，了無功名。○且如字，舊子餘反。"
                },
                {
                    "paragraph": "將反於宗。",
                    "zhushu": "不逐末也。"
                },
                {
                    "paragraph": "自本觀之，生者，喑醷物也，",
                    "zhushu": "直，聚氣也。○喑，音䕃，郭音闇，李音飮，一音於感反。醷，於界反，郭於感反，李音意，一音他感反。李、郭皆云：喑醷，聚氣貌。"
                },
                {
                    "paragraph": "雖有壽夭，相去幾何？須臾之說也，奚足以爲堯、桀之是非。",
                    "zhushu": "死生猶未足殊，况壽夭之間哉。○幾，居豈反。"
                },
                {
                    "paragraph": "果蓏有理，",
                    "zhushu": "物無不理，但當順之。○蓏，徐力果反。"
                },
                {
                    "paragraph": "人倫雖難，所以相齒。",
                    "zhushu": "人倫有知慧之變，故難也。然其知慧自相齒耳，但當從而任之。"
                },
                {
                    "paragraph": "聖人遭之而不違，",
                    "zhushu": "順所遇也。"
                },
                {
                    "paragraph": "過之而不守。",
                    "zhushu": "宜過而過。"
                },
                {
                    "paragraph": "調而應之，德也；偶而應之，道也。",
                    "zhushu": "調偶和合之謂也。"
                },
                {
                    "paragraph": "帝之所興，王之所起也。",
                    "zhushu": "如斯而巳。"
                },
                {
                    "paragraph": "人生天地之間，若白駒之過郤，忽然而已，",
                    "zhushu": "乃不足惜。○白駒，或云日也。卻，去逆反，本亦作𨻶，𨻶，孔也。"
                },
                {
                    "paragraph": "注然勃然，莫不出焉；油然漻然，莫不入焉。",
                    "zhushu": "出入者，變化之謂耳。言天下未有不變也。○勃，歩忽反。油，音由。漻，音流，李音礫。"
                },
                {
                    "paragraph": "已化而生，又化而死，",
                    "zhushu": "俱是化也。"
                },
                {
                    "paragraph": "生物哀之，",
                    "zhushu": "死物不哀。"
                },
                {
                    "paragraph": "人𩔖悲之。",
                    "zhushu": "死𩔖不悲。"
                },
                {
                    "paragraph": "解其天弢，墮其天。",
                    "zhushu": "獨，脫也。○天弢，敕刀反，字林云：弓衣也。墮，許規反。，陳筆反。"
                },
                {
                    "paragraph": "紛乎宛乎，",
                    "zhushu": "變化煙煴。○宛，於阮反。絪音因，本亦作烟，音因。緼，於云反，本亦作煴，音同。"
                },
                {
                    "paragraph": "魂魄將徃，乃身從之，乃大歸乎？",
                    "zhushu": "無爲用心於其間也。"
                },
                {
                    "paragraph": "不形之形，形之不形，",
                    "zhushu": "不形，形乃成。若形之，則敗其形矣。○敗，𥙷邁反。"
                },
                {
                    "paragraph": "是人之所同知也，",
                    "zhushu": "雖知之，然不能任其自形而反形之，所以多敗。"
                },
                {
                    "paragraph": "非將至之所務也，",
                    "zhushu": "務則不至。"
                },
                {
                    "paragraph": "此衆人之所同論也。",
                    "zhushu": "雖論之，然故不能不務，所以不至也。"
                },
                {
                    "paragraph": "彼至則不論，",
                    "zhushu": "悗然不覺乃至。○悗，亡本反。"
                },
                {
                    "paragraph": "論則不至。明見無值，",
                    "zhushu": "闇至乃值。"
                },
                {
                    "paragraph": "辯不若黙，道不可聞，聞不若塞。此之謂大得。”",
                    "zhushu": "黙而塞之，則無所奔逐，故大得。"
                },
                {
                    "paragraph": "東郭子問於莊子曰：“所謂道，惡乎在？”莊子曰：“無所不在。”東郭子曰：“期而後可。”",
                    "zhushu": "欲令莊子指名所在。○東郭子，李云：居東郭也。惡音烏。令，力呈反。"
                },
                {
                    "paragraph": "莊子曰：“在螻蟻。”曰：“何其下邪？”曰：“在稊稗。”曰：“何其愈下邪？”曰：“在瓦甓。”曰：“何其愈甚邪？”曰：“在屎溺。”東郭子不應。莊子曰：“夫子之問也，固不及質。",
                    "zhushu": "舉其標質，言無所不在，而方復怪此，斯不及質也。○螻，力侯反。蟻，魚綺反。稊，大西反，本又作稊。稗，歩計反，本又作稗，蒲賣反。李云：稊、稗，二草名。甓，本又作礕，歩歷反。屎，尸旨反，舊詩百反，本或作矢。溺，乃弔反。"
                },
                {
                    "paragraph": "正獲之問於監市履狶也，毎下愈況",
                    "zhushu": "狶，大豕也。夫監市之履豕，以知其肥瘦者，愈履其難肥之處，愈知豕肥之要。今問道之所在，而每况之於下賤，則明道之不逃於物也必矣。○正獲之問於監，古衘反。市履狶，虚豈反。毎，下愈况，李云：正，亭卒也。獲，其名也。監市，又魁也。狶，大豕也。履，踐也。夫市魁履豕，履其股脚狶難肥處，故知豕肥耳。問道亦况下賤，則知道也。痩，色救反。處音遽。"
                },
                {
                    "paragraph": "汝唯莫必無乎逃物。",
                    "zhushu": "若必謂無之逃物，則道不周矣。道而不周，則未足以爲道。"
                },
                {
                    "paragraph": "至道若是，大言亦然。",
                    "zhushu": "明道不逃物。"
                },
                {
                    "paragraph": "周徧咸三者，異名同實，其指一也。甞相與遊乎無何有之官，同合而論，無所終窮乎？",
                    "zhushu": "若遊有，則不能周徧咸也。故同合而論之，然後知道之無不在。知道之無不在，然後能曠然無懷而遊彼無窮也。○徧音遍。"
                },
                {
                    "paragraph": "甞相與無爲乎？澹而靜乎，漠而清乎，調而間乎，",
                    "zhushu": "此皆無爲故也。○澹，徒暫反。間音閑。"
                },
                {
                    "paragraph": "寥已吾志，",
                    "zhushu": "寥然空虚。○寥，音遼。"
                },
                {
                    "paragraph": "無徃焉而不知其所至。",
                    "zhushu": "志茍寥然，則無所徃矣。無徃焉，故徃而不知其所至。有徃焉，則理朱動而志巳驚矣。○驚，如字，本亦作騖，音務。"
                },
                {
                    "paragraph": "去而來不知其所止，",
                    "zhushu": "斯順之也。"
                },
                {
                    "paragraph": "吾已徃來焉而不知其所終。",
                    "zhushu": "但徃來不由於知耳，不爲不徃來也。徃來者，自然之常理也，其有終乎？"
                },
                {
                    "paragraph": "彷徨乎馮閎大知，入焉而不知其所窮。",
                    "zhushu": "馮閎者，虚廓之謂也。大知遊乎廖廓，恣變化之所如，故不知也。○彷音旁，本亦作傍。徨，音皇。馮，皮氷反，又普耕反，又歩耕反。閎音宏，李云：馮、宏皆大也。郭云：虚廓之謂也。"
                },
                {
                    "paragraph": "物物者與物無際，",
                    "zhushu": "明物物者，無物而物自物耳，物自物耳，故冥也。"
                },
                {
                    "paragraph": "而物有際者，所謂物際者也。",
                    "zhushu": "物有際，故毎相與不能㝠然，眞所謂際者也。"
                },
                {
                    "paragraph": "不際之際，際之不際者也。",
                    "zhushu": "不際者，雖有物物之名，直明物之自物耳。物物者，竟無物也，際其安在乎？"
                },
                {
                    "paragraph": "謂盈虚衰殺。彼爲盈虚非盈虚，彼爲衰殺非衰殺，彼爲本末非本末，彼爲積散非積散也。”",
                    "zhushu": "旣明物物者無物，又明物之不能自物，則爲之者誰乎哉？皆忽然而自爾也。○殺，色界反，徐所例反，下同。"
                },
                {
                    "paragraph": "妸荷甘與神農同學於老龍吉，神農隱几，闔戸晝瞑。妸荷甘日中奓戸而入，曰：“老龍死矣！”神農隱几擁杖而起，嚗然放杖而𥬇，",
                    "zhushu": "起而悟夫死之不足驚，故還放杖而𥬇也。○妸，於河反。荷音河，本或作苛。老龍吉，李云：懷道人也。隱，於靳反，下同。闔，戸臘反。瞑音眠。奓，郭處野反，又音奢，徐都嫁反，又處夜反。司馬云：開也。嚗音剶，又孚邈反，又孚貌反，李云：放杖聲也。投杖，本亦作放杖。"
                },
                {
                    "paragraph": "曰：“天知予僻陋慢訑，故棄予而死。已矣夫子！無所發予之狂言而死矣夫。”",
                    "zhushu": "自肩吾巳下，皆以至言爲狂而不信也。故非老龍、連叔之徒，莫足與言也。○僻，匹亦反。慢，武半反，徐無見反，郭如字。訑，徒旦反，徐徒見反，郭音但。夫音符。"
                },
                {
                    "paragraph": "弇堈弔聞之曰：“夫體道者，天下之君子所繫焉。",
                    "zhushu": "言體道者，人之宗主。○弇，音奄。堈音剛。弔，李云：弇堈體道，人弔其名繫焉，謂爲物所歸投也。"
                },
                {
                    "paragraph": "今於道，秋豪之端萬分未得處一焉。",
                    "zhushu": "秋豪之端細矣，又未得其萬分之一。"
                },
                {
                    "paragraph": "而猶知藏其狂言而死，又况夫體道者乎？",
                    "zhushu": "明夫至道非言之所得也，唯在乎自得耳。"
                },
                {
                    "paragraph": "視之無形，聽之無聲，於人之論者謂之冥冥，所以論道而非道也。”",
                    "zhushu": "冥冥而猶復非道，明道之無名也。○復，扶又反。"
                },
                {
                    "paragraph": "於是泰清問乎無窮曰：“子知道乎？”無窮曰：“吾不知。”又問乎無爲，無爲曰：“吾知道。”曰：“子之知道，亦有數乎？”曰：“有。”曰：“其數若何？”無爲曰：“吾知道之可以貴，可以賤，可以約，可以散，此吾所以知道之數也。”泰淸以之言也問乎無始，曰：“若是則無窮之弗知，與無爲之知，孰是而孰非乎？”無始曰：“不知深矣，知之淺矣；弗知內矣，知之外矣。”於是泰淸中而歎曰：“弗知乃知乎，知乃不知乎！孰知不知之知？”",
                    "zhushu": "凡得之不由於知，乃㝠也。○與無爲之知並如字。中，崔本作卬。"
                },
                {
                    "paragraph": "無始曰：“道不可聞，聞而非也；道不可見，見而非也；道不可言，言而非也。",
                    "zhushu": "故黙成乎不聞不見之域而後至焉。"
                },
                {
                    "paragraph": "知形形之不形乎？",
                    "zhushu": "形自形耳，形形者竟無物也。"
                },
                {
                    "paragraph": "道不當名。”",
                    "zhushu": "有道名而竟無物，故名之不能當也。"
                },
                {
                    "paragraph": "無始曰：“有問道而應之者，不知道也。雖問道者，亦未聞道。",
                    "zhushu": "不知故問，問之而應，則非道也。不應則非問者所得，故雖問之，亦終不聞也。"
                },
                {
                    "paragraph": "道無問，問無應。",
                    "zhushu": "絶學去教，而歸於自然之意也。○去起吕反。"
                },
                {
                    "paragraph": "無問問之，是問窮也；",
                    "zhushu": "所謂責空。"
                },
                {
                    "paragraph": "無應應之，是無内也。",
                    "zhushu": "實無而假有以應者，外矣。"
                },
                {
                    "paragraph": "以無内待問窮，若是者，外不觀乎宇宙，内不知乎大初，是以不過乎崐崘，不遊乎大虚。”",
                    "zhushu": "若夫婪落天地，遊虚渉逺，以入乎㝠㝠者，不應而巳矣。○大初音泰。婪，力男反。"
                },
                {
                    "paragraph": "光曜問乎無有曰：“夫子有乎？其無有乎？光曜不得問，而孰視其狀貌，窅然空然，終日視之而不見，聽之而不聞，摶之而不得也。光曜曰：“至矣！其孰能至此乎？予能有無矣，而未能無無也。及爲無有矣，何從至此哉！”",
                    "zhushu": "此皆絶學之意也。於道絶之，則夫學者乃在根本中來矣。故學之善者，其唯不學乎。○窅，烏了反。摶音博。"
                },
                {
                    "paragraph": "大馬之捶鉤者，年八十矣，而不失豪芒。",
                    "zhushu": "玷捶鉤之輕重，而無豪芒之差也。○捶，郭音丁果反，徐之累反，李之睡反，大馬，司馬也。司馬郭云：捶者，玷捶鉤之輕重，而不失之豪芒也。或說云：江東、三魏之間人皆謂鍜爲捶，音字亦同，郭失之，今不從此說也。玷，丁恬反。"
                },
                {
                    "paragraph": "大馬曰：“子巧與？有道與？”曰：“臣有守也。臣之年二十而好捶鉤，於物無視也，非鉤無察也。是用之者假不用者也，以長得其用，而况乎無不用者乎！物孰不資焉？”",
                    "zhushu": "都無懷，則物來皆應。○與，音餘，下同。好，呼報反。長，丁丈反。"
                },
                {
                    "paragraph": "冉求問於仲尼曰：“未有天地可知邪？”仲尼曰：“可。古猶今也。”",
                    "zhushu": "言天地常存，乃無未有之時。"
                },
                {
                    "paragraph": "冉求失問而退。明日復見，曰：“昔者吾問未有天地可知乎？”夫子曰：‘可。古猶今也。’昔日吾昭然，今日吾昧然。敢問何謂也？”仲尼曰：“昔之昭然也，神者先受之；",
                    "zhushu": "虚心以待命，斯神受也。○復，扶又反。見，賢遍反。"
                },
                {
                    "paragraph": "今之昧然也，且又爲不神者求邪？",
                    "zhushu": "思求更致不了。○爲，于僞反。"
                },
                {
                    "paragraph": "無古無今，無始無終，",
                    "zhushu": "非唯無不得化而爲有也，有亦不得化而爲無矣。是以夫有之爲物，雖千變萬化，而不得一爲無也。不得一爲無，故自古無未有之時而常存也。"
                },
                {
                    "paragraph": "未有子孫而有子孫，可乎？”",
                    "zhushu": "言世世無極○言其要有，由不得無故而有傳世故有子孫，不得無子而有孫也。如是，天地不得先無而今有也。"
                },
                {
                    "paragraph": "冉求未對。仲尼曰：“已矣，未應矣。不以生生死，",
                    "zhushu": "夫死者獨化而死耳，非夫生者生此死也。"
                },
                {
                    "paragraph": "不以死死生。",
                    "zhushu": "死者亦獨化而生耳。"
                },
                {
                    "paragraph": "死生有待邪？",
                    "zhushu": "獨化而足。"
                },
                {
                    "paragraph": "皆有所一體。",
                    "zhushu": "死與生，各自成體。"
                },
                {
                    "paragraph": "有先天地生者物邪？物物者非物，物出不得先物也。猶其有物也。猶其有物也無已。",
                    "zhushu": "誰得先物者乎哉？吾以隂陽爲先物，而隂陽者即所謂物耳。誰又先隂陽者乎？吾以自然爲先之，而自然即物之自爾耳。吾以至道爲先之矣，而至道者乃至無也。旣以無矣，又奚爲先？然則先物者誰乎哉？而猶有物無已，明物之自然，非有使然也。○有先，悉薦反，下及注同。"
                },
                {
                    "paragraph": "聖人之愛人也終無已者，亦乃取於是者也。”",
                    "zhushu": "取於自爾，故恩流百代而不廢也。"
                },
                {
                    "paragraph": "顔淵問乎仲尼曰：“回嘗聞諸夫子曰：‘無有所將，無有所迎。’回敢問其遊。”仲尼曰：“古之人，外化而内不化，",
                    "zhushu": "以心順形，而形自化。"
                },
                {
                    "paragraph": "今之人，内化而外不化。",
                    "zhushu": "以心使形，"
                },
                {
                    "paragraph": "與物化者，一不化者也。",
                    "zhushu": "常無心，故一不，化，一不化，乃能與，物化耳。"
                },
                {
                    "paragraph": "安化，安不化？",
                    "zhushu": "化，與不化，皆任彼耳，斯無心也。"
                },
                {
                    "paragraph": "安與之相靡，",
                    "zhushu": "直無心而恣其自化耳，非將迎而靡順之。"
                },
                {
                    "paragraph": "必與之莫多。",
                    "zhushu": "不將不迎，則足而止。"
                },
                {
                    "paragraph": "狶韋氏之囿，黃帝之圃，有虞氏之宫，湯武之室。",
                    "zhushu": "言夫無心而任化，乃羣聖之所遊處。○囿音又。圃，布五反，又音布。"
                },
                {
                    "paragraph": "君子之人，若儒墨者師，故以是非相𩐎也，而况今之人乎？",
                    "zhushu": "𩐎，和也。夫儒之師，天下之難和者，而無心者猶故和之，而况其凡乎。○𩐎，子兮反，和也。"
                },
                {
                    "paragraph": "聖人處物不傷物，",
                    "zhushu": "至順也。"
                },
                {
                    "paragraph": "不傷物者，物亦不能傷也。",
                    "zhushu": "在我而巳。"
                },
                {
                    "paragraph": "唯無所傷者，爲能與人相將迎。",
                    "zhushu": "無心故至順，至順故能無所將迎，而義冠於將迎也。○冠，古亂反。"
                },
                {
                    "paragraph": "山林與，臯壤與，使我欣欣然而樂與。",
                    "zhushu": "山林皐壤未善於我，而我便樂之，此爲無故而樂也。○與音餘，下同。樂音洛，注下皆同。"
                },
                {
                    "paragraph": "樂未畢也，哀又繼之。",
                    "zhushu": "夫無故而樂，亦無故而哀。世則凡所樂不足樂，凡所哀不足哀也。"
                },
                {
                    "paragraph": "哀樂之來，吾不能禦，其去弗能止。悲夫，世人直謂物逆旅耳。",
                    "zhushu": "不能坐忘自得，而爲哀樂所寄也。○禦，魚吕反。"
                },
                {
                    "paragraph": "夫知遇而不知所不遇，",
                    "zhushu": "知之所遇者即知之，知之所不遇者即不知也。"
                },
                {
                    "paragraph": "知能能而不能所不能。",
                    "zhushu": "所不能者，不能強能也。由此觀之，知與不知，能與不能，制不由我也，當付之自然耳。○強，其丈反。"
                },
                {
                    "paragraph": "無知無能者，固人之所不免也。",
                    "zhushu": "受生各有分也。"
                },
                {
                    "paragraph": "夫務免乎人之所不免者，豈不亦悲哉！至言去言，至爲去爲，",
                    "zhushu": "皆自得也。"
                },
                {
                    "paragraph": "齊知之所知，則淺矣。”",
                    "zhushu": "夫由知而後得者，假學者耳故淺也。○齊。才細反，又如字。"
                }
            ]
        },
        {
            "name": "莊子雜篇庚桑楚第二十三",
            "paragraphs": [
                {
                    "paragraph": "莊子雜篇庚桑楚第二十三",
                    "zhushu": "音義曰：以人名篇。",
                    "type": 1
                },
                {
                    "paragraph": "老聃之役，有庚桑楚者，偏得老聃之道，以北居畏壘之山。其臣之畫然知者去之，其妾之挈然仁者遠之，",
                    "zhushu": "畫然飾知，挈然矜仁。○老聃之役，司馬云：役，學徒弟子也。廣雅云：役，使也。庚桑楚，司馬云：楚名。庚桑，姓也。太史公書作亢桑。偏向音篇。畏，本或作㟪，又作猥，同烏罪反。向，於鬼反。壘，崔本作纍，同力罪反。向，良裴反。李云：㟪壘，山名也。或云在魯，又云在梁州。畫音獲。知音智，注同。挈，本又作契，同苦計反。向云：知也，又苦結反。廣雅云：提也。遠，于萬反。司馬云：言人以仁智爲臣妾，庚桑悉弃仁智也。"
                },
                {
                    "paragraph": "擁腫之與居，",
                    "zhushu": "擁、腫，朴也。○擁，於勇反。腫，章勇反，本亦作踵。"
                },
                {
                    "paragraph": "鞅掌之爲使。",
                    "zhushu": "鞅掌自得。○鞅，於丈反，崔云：擁腫無知貌。鞅掌，不仁意。向云：二句朴纍之謂。司馬云：皆醜貌也。"
                },
                {
                    "paragraph": "居三年，畏壘大壤。畏壘之民相與言曰：“庚桑子之始來，吾灑然異之。",
                    "zhushu": "異其棄智而任愚。○壤，而掌反，本又作穰，崔本同，又如羊反，廣雅云：豐也。灑，素殄反，又悉禮反，崔、李云：驚貌。向，蘇狼反。"
                },
                {
                    "paragraph": "今吾日計之而不足，歲計之而有餘。",
                    "zhushu": "夫與四時俱者無近功○日計之而不足，向云：無旦夕小利也。歲計之而有餘，向云順時而大穰也。"
                },
                {
                    "paragraph": "庻幾其聖人乎！子胡不相與尸而祝之，社而稷之乎？”庚桑子聞之，南面而不釋然。弟子異之。庚桑子曰：“弟子何異於予？夫春氣發而百草生，正得秋而萬寳成。夫春與秋，豈無得而然哉？天道已行矣。",
                    "zhushu": "夫春秋生成，皆得自然之道，故不爲也。○正得秋而萬寳成，天地以萬物爲寳，至秋而成也。元嘉本作萬寳，大道巳行矣。本或作天道。"
                },
                {
                    "paragraph": "吾聞至人，尸居環堵之室，而百姓倡狂不知所如徃",
                    "zhushu": "直自徃耳，非由知也。○環，如字，廣雅云：圓也。堵，丁魯反。司馬云：一丈曰堵。環堵者，靣各一丈，言小也。"
                },
                {
                    "paragraph": "今以畏壘之細民，而竊竊焉欲爼豆予于賢人之間，我其杓之人邪。",
                    "zhushu": "不欲爲物標杓。○爼，側吕反。崔云：爼豆食我於衆人閒。杓，郭音的，又匹么反，又音弔，廣雅云：樹末也。王云：斯由已爲人凖的也。向云：馬氏作魡，音的。標，必遥反，一音必小反。"
                },
                {
                    "paragraph": "吾是以不釋於老聃之言。”",
                    "zhushu": "聃云：功成事遂，而百姓皆謂我自爾，今畏壘反此，故不釋然。"
                },
                {
                    "paragraph": "弟子曰：“不然。夫尋常之溝，巨魚無所還其體，而鯢鰌爲之制；歩仞之丘陵，巨獸無所隱其軀，而㜸狐爲之祥。",
                    "zhushu": "弟子謂大人必有豐禄也。○尋常之溝，八尺曰尋，倍尋曰常。尋常之溝，則周禮洫澮之廣深也。洫廣深八尺，澮廣二尋，深二仞也。還音旋，回也。崔本作逮。鯢，五兮反。鰌音秋。爲之制。廣雅云：制，折也。謂小魚得曲折也。王云：制謂擅之也。鯢鰌專制於小溝也。步仞，六尺爲歩，七尺曰仞，廣一歩，高一仞也。孔安國云：八尺曰仞。小爾雅云：四尺曰仞。㜸，魚竭反。狐爲之祥。李云：祥，怪也。狐狸憙爲妖㜸，言各有冝不失，則大人有豐禄也。王云：野狐依之作妖祥也。崔云：蠱狐以小丘爲善也。祥，善也。"
                },
                {
                    "paragraph": "且夫尊賢授能，先善與利，自古堯舜以然，而况畏壘之民乎？夫子亦聽矣。”庚桑子曰：“小子來。夫函車之獸，介而離山，則不免于罔罟之患。吞舟之魚，碭而失水，則蟻能苦之。故鳥獸不厭高，魚鼈不厭深。",
                    "zhushu": "去利遠害乃全。○函音含。車之獸，李云：獸大如車也。一云：大容車。介音戒。廣雅云：獨也。又古黠反，一本作分，謂分張也。元嘉本同。離，力智反，下註同。吞，敕恩反，又音天。碭而失水，徒浪反，謂碭溢而失水也。崔本作去水陸居也。蟻，魚綺反。苦，如字。向云：馬氏作最，又作窮。"
                },
                {
                    "paragraph": "夫全其形生之人，藏其身也，不厭深眇而已矣。",
                    "zhushu": "若嬰身於利禄，則粗而淺。○𦕈，彌小反。粗，七奴反，後皆同。"
                },
                {
                    "paragraph": "且夫二子者，又何足以稱揚哉。",
                    "zhushu": "二子謂堯、舜。○二子，向、崔、郭皆云堯、舜也。"
                },
                {
                    "paragraph": "是其於辯也，將妄鑿垣墻而殖蓬蒿也。",
                    "zhushu": "將令後世妄行穿鑿，而殖穢亂也。○蓬，蒲空反。令，力呈反。"
                },
                {
                    "paragraph": "簡髪而櫛，數米而炊，",
                    "zhushu": "理錐刀之末也。○而櫛，莊筆反，又作扻，亦作楖，皆同。郭音節，徐側兾反。數，色主反。炊，昌垂反。向云：理於小利也。"
                },
                {
                    "paragraph": "竊竊乎又何足以濟世哉。",
                    "zhushu": "混然一之，無所治爲乃濟。○𥨸竊，如字，司馬云：細語也。一云計校之貌。崔本作察察。"
                },
                {
                    "paragraph": "舉賢則民相軋，",
                    "zhushu": "將戾拂其性，以待其所尚。○軋，烏黠反。向音乙。拂，符弗反。"
                },
                {
                    "paragraph": "任知則民相盗，",
                    "zhushu": "眞不足而以知繼之，則僞矣。僞以求生，非盗如何。○知音智，注同。"
                },
                {
                    "paragraph": "之數物者，不足以厚民。民之於利甚勤，子有殺父，臣有殺君，正晝爲盗，日中穴阫。",
                    "zhushu": "無所復顧。○殺音試，本又作弑，下同。阫，普回反。向音裴，云：阫，墻也。言無所畏忌。"
                },
                {
                    "paragraph": "吾語汝，大亂之本，必生于堯舜之間，其末存乎千世之後。千世之後，其必有人與人相食者也。”",
                    "zhushu": "堯舜遺其迹，飾僞播其後，以致斯弊。○語，羔據反。女音汝，後皆放此。"
                },
                {
                    "paragraph": "南榮趎蹵然正坐曰：“若趎之年者已長矣，將惡乎託業以及此言邪？”庚桑子曰：“全汝形，",
                    "zhushu": "守其分也。○南榮趎，昌于反。向音疇，一音紹俱反，徐直俱反，又敕俱反，又處由反，李云：庚桑弟子也。漢書古今人表作南榮疇，或作儔，又作壽。淮南作南榮幬，云：敕蹻趹歩，百舎不休，亦作疇。蹵，子六反。長，丁丈反。惡音烏。分，扶問反，後以意求之。"
                },
                {
                    "paragraph": "抱汝生，",
                    "zhushu": "無攬乎其生之外也。"
                },
                {
                    "paragraph": "無使汝思慮營營。若此三年，則可以及此言也。”南榮趎曰：“目之與形，吾不知其異也，而盲者不能自見；耳之與形，吾不知其異也，而聾者不能自聞。心之與形，吾不知其異也，而狂者不能自得。",
                    "zhushu": "目與目，耳與耳，心與心，其形相似，而所能不同。茍有不同，則不可強相法效也。○思，息吏反，下同。強，其丈反，下章可強同。"
                },
                {
                    "paragraph": "形之與形，亦辟矣，",
                    "zhushu": "未有閉之。○辟，婢亦反，開也。崔云：相著也。音必亦反。"
                },
                {
                    "paragraph": "而物或間之邪，欲相求而不能相得？",
                    "zhushu": "兩形雖開，而不能相得，將有間也。○間，間厠之間，注同。"
                },
                {
                    "paragraph": "今謂趎曰：‘全汝形，抱汝生，勿使汝思慮營營。’趎勉聞道逹耳矣。”",
                    "zhushu": "早聞形隔，故難化也。○勉，崔、向云：勉，強也。本或作晚。逹耳，崔：向云：僅逹於耳，未徹入於心也。"
                },
                {
                    "paragraph": "庚桑子曰：“辭盡矣。曰：‘奔蜂不能化藿蠋，越雞不能伏鵠卵，魯雞固能矣。’雞之與雞，其德非不同也，有能與不能者，其才固有巨小也。今吾才小，不足以化子，子胡不南見老子？”南榮趎贏糧，七日七夜至老子之所。老子曰：“子自楚之所來乎？”南榮趎曰：“唯。”老子曰：子何與人皆來之衆也？",
                    "zhushu": "挾三言而來故。○奔蜂，孚恭反，司馬云：奔蜂，小蜂也，一云士蜂。藿蠋，音蜀，司馬云：豆藿中大青蟲也。越雞，司馬、向云：小雞也，或云：荆雞也。伏，扶又反。鵠，本亦作鶴，同戸各反，一音戸沃反。卵，力管反。魯雞，向云：大雞也，今蜀雞也。贏音盈。案方言：贏，儋也。齊、楚、陳、宋之間謂之贏，一音果。唯，惟癸反。挾音恊。"
                },
                {
                    "paragraph": "南榮趎懼然顧其後。老子曰：“子不知吾所謂乎？”南榮趎俯而慙，仰而歎曰：“今者吾忘吾荅，因失吾問。”老子曰：“何謂也？”南榮趎曰：“不知乎？人謂我朱愚，知乎？反愁我軀。不仁則害人，仁則反愁我身；不義則傷彼，義則反愁我己。我安逃此而可？此三言者，趎之所患也，願因楚而問之。”老子曰：“向吾見若眉睫之間，吾因以得汝矣。今汝又言而信之，若規規然若䘮父母，揭竿而求諸海也。汝亡人哉，惘惘乎，汝欲反汝情性而無由入，可憐哉！”南榮趎請入就舎，召其所好，去其所惡。十日自愁，復見老子。老子曰：“汝目灑濯，孰哉鬰鬰乎？然而其中津津乎猶有惡也。夫外韄者不可繁而捉，將内揵，内韄者不可繆而捉，將外揵。",
                    "zhushu": "揵，𨵿揵也。耳目，外也。心術，内也。夫全形抱生，莫若忘其心術，遺其耳目。若乃聲色韄於外，則心術塞於内；欲惡韄於内，則耳目䘮於外，固必無得無失而後爲通也。○懼向，紀具反，本又作戄，音同，又况縛反。吾問，元嘉本問作聞。向本又作嚮，同。睫音接，釋名云：目毛也。規規，李云：失神貌。一云：細小貌。䘮，息浪反，注同。揭其列，其謁二反。竿，音干。求諸海，向云：言以短小之物，欲測深大之域也。女亡人，崔云：䘮亡性情之人也。好，呼報反。去，起吕反。惡，烏路反，注同。復，扶又反。濯，丈角反。鬰鬰，崔云：孰洒貌。津津，如字。崔本作律律，云：惡貌。有惡，李云：惡計未盡也。獲，向音霍。崔云：恢廓也。又如字。本亦作韄，音獲，又乙虢反，又烏邈反，又音羈。李云：縳也。三蒼云：佩刀靶韋也。捉，徐側角反。崔作促，云：迫促也。揵，郭其輦反，徐其偃反，𨵿也。向云：閑也。又音蹇，下同。繆，莫侯反，又音稠，結也。崔向云：綢繆也。"
                },
                {
                    "paragraph": "外内韄者，道德不能持，而况放道而行者乎。”",
                    "zhushu": "偏韄由不可，况外内俱韄乎？將耳目眩惑於外，而心術流蕩於内，雖繁手以執之，綢繆以持之，弗能止也。○放如字。向，方徃反，云。依也。"
                },
                {
                    "paragraph": "南榮趎曰：“里人有病，里人問之，病者能言其病，然其病病者猶未病也。若趎之聞大道，譬猶飮藥以加病也。趎願聞衛生之經而已矣。老子曰：衛生之經，能抱一乎？",
                    "zhushu": "不離其性。○加如字。元嘉本作如病。崔本作駕。云。加也。衛生。李云。防衛其生。令合道也。"
                },
                {
                    "paragraph": "能勿失乎？",
                    "zhushu": "還自得也。"
                },
                {
                    "paragraph": "能無卜筮而知吉凶乎？",
                    "zhushu": "當則吉，過則凶，無所卜也。○當，丁浪反，後放此。"
                },
                {
                    "paragraph": "能止乎？",
                    "zhushu": "止於分也。"
                },
                {
                    "paragraph": "能已乎？",
                    "zhushu": "無追故迹。"
                },
                {
                    "paragraph": "能舎諸人而求諸己乎？",
                    "zhushu": "全我而不效彼。○舎音捨，下同。"
                },
                {
                    "paragraph": "能翛然乎？",
                    "zhushu": "無停迹也。○翛音蕭，徐始六反，又音育，崔本作隨，云：順也。"
                },
                {
                    "paragraph": "能侗然乎？",
                    "zhushu": "無節礙也。○侗，本又作洞，大董反，又音慟。向，敕動反，云直而無累之謂。三蒼云：殻，直貌。崔同，字林云：大也。礙，五代反。"
                },
                {
                    "paragraph": "能兒子乎？兒子終日嘷而嗌不嗄，和之至也。",
                    "zhushu": "任聲之自出，不由於喜怒。○噑，戸羔反，本又作號，音同。而嗌音益，崔云：喉也。司馬云：咽也。李音厄，謂噎也。一本作而不嗌。案：如李音有不字。嗄，於邁反，本又作嚘，徐音憂。司馬云：楚人謂啼極無聲爲嗄。崔本作喝，云：啞也。"
                },
                {
                    "paragraph": "終日握而手不掜，共其德也。",
                    "zhushu": "任手之自握，非獨得也。○握，李云。捲手曰握。掜，五禮反。向音藝。崔云：寄也。廣雅云：捉也。共其如字。崔云：壹也。"
                },
                {
                    "paragraph": "終日視而目不瞚，偏不在外也。",
                    "zhushu": "任目之自見，非係於色也。○瞚，字又作𣊬，同音舜，動也。本或作瞋，莫經反。偏，徐音篇。"
                },
                {
                    "paragraph": "行不知所之，",
                    "zhushu": "任足之自行無所趣。"
                },
                {
                    "paragraph": "居不知所爲，",
                    "zhushu": "縱體而自任也。"
                },
                {
                    "paragraph": "與物委蛇",
                    "zhushu": "斯順之也。○委，於危反。蛇，以支反。"
                },
                {
                    "paragraph": "而同其波。",
                    "zhushu": "物波亦波。"
                },
                {
                    "paragraph": "是衛生之經已。”南榮趎曰：“然則是至人之德已乎？”",
                    "zhushu": "若能自改而用此言，便欲自謂至人之德。"
                },
                {
                    "paragraph": "曰：“非也。是乃所謂氷解凍釋者能乎？",
                    "zhushu": "明非自爾。○解，音蟹。"
                },
                {
                    "paragraph": "夫至人者，相與交食乎地而交樂乎天，",
                    "zhushu": "自無其心，皆與物共○交，崔云：交，俱也。李云：共也。樂音洛。"
                },
                {
                    "paragraph": "不以人物利害相攖，不相與爲怪，不相與爲謀，不相與爲事，翛然而徃，侗然而來，是謂衛生之經已。”曰：“然則是至乎？”",
                    "zhushu": "謂巳便可得此言而至邪？○攖，於營反，徐又音軀，廣雅云：亂也。崔云：猶貫也。"
                },
                {
                    "paragraph": "曰：“未也。吾固告汝曰：‘能兒子乎？’",
                    "zhushu": "非以此言爲不至也，但能聞而學者，非自至耳。茍不自至，則雖聞至言，適可以爲經，胡可得至哉？故學者不至，至者不學也。"
                },
                {
                    "paragraph": "兒子動不知所爲，行不知所之，身若槁木之枝，而心若死灰。若是者，禍亦不至，福亦不來。禍福無有，惡有人災也。”",
                    "zhushu": "禍福生於失得，人災由於愛惡。今槁木死灰，無情之至，則愛惡失得無自而來。○槁，苦老反。惡有，音烏。愛惡，烏路反，下同。"
                },
                {
                    "paragraph": "宇泰定者，發乎天光。",
                    "zhushu": "夫德與泰然而定，則其所發者天光耳，非人耀。○宇泰定，王云：宇，器宇也。謂器宇間泰，則靜定也。"
                },
                {
                    "paragraph": "發乎天光者，人見其人。",
                    "zhushu": "天光自發，則人見其人，物見其物，物各自見而不見彼，所以泰然而定也。"
                },
                {
                    "paragraph": "人有脩者，乃今有恒。",
                    "zhushu": "人而脩人，則自得矣，所以常泰。"
                },
                {
                    "paragraph": "有恒者，人舎之，天助之。",
                    "zhushu": "常泰，故能反居我宅，而自然獲𦔳也。"
                },
                {
                    "paragraph": "人之所舎，謂之天民。天之所助，謂之天子。",
                    "zhushu": "出則天子，處則天民，此二者俱以泰然而自得之，非爲而得之也。"
                },
                {
                    "paragraph": "學者，學其所不能學也；行者，行其所不能行也；辯者，辯其所不能辯也。",
                    "zhushu": "凡所能者，雖行非爲，雖習非學，雖言非辯。○學者，學其所不能學也。言人皆欲學其所不能，知凡所能者，故是能於所能。夫能於所能者，則雖習非習也。"
                },
                {
                    "paragraph": "知止乎其所不能知，至矣。",
                    "zhushu": "所不能知，不可強知，故止斯至也。"
                },
                {
                    "paragraph": "若有不即是者，天鈞敗之。",
                    "zhushu": "意雖欲爲，爲者必敗，理終不能。○敗，𥙷邁反，或作則，元嘉本作則。"
                },
                {
                    "paragraph": "備物以將形，",
                    "zhushu": "因其自備而順其成形。○備，具也。將，順也。"
                },
                {
                    "paragraph": "藏不虞以生心，",
                    "zhushu": "心自生耳，非虞而出之。虞者，億度之謂。○度，待洛反。"
                },
                {
                    "paragraph": "敬中以逹彼，",
                    "zhushu": "理自逹彼耳，非慢中而敬外。"
                },
                {
                    "paragraph": "若是而萬惡至者，皆天也，",
                    "zhushu": "天理自有窮通。"
                },
                {
                    "paragraph": "而非人也，",
                    "zhushu": "有爲而致惡者，乃是人。"
                },
                {
                    "paragraph": "不足以滑成，",
                    "zhushu": "安之若命，故其成不滑。○滑，音骨。"
                },
                {
                    "paragraph": "不可内於靈臺。",
                    "zhushu": "靈臺者，心也。清暢，故憂患不能入。○靈臺。案：謂心有靈智，能任持也。許愼云：人心以上氣所徃來也。"
                },
                {
                    "paragraph": "靈臺者，有持，",
                    "zhushu": "有持者，謂不動於物耳，其實非持。"
                },
                {
                    "paragraph": "而不知其所持，",
                    "zhushu": "若知其所持，則持之。"
                },
                {
                    "paragraph": "而不可持者也。",
                    "zhushu": "持則失也。"
                },
                {
                    "paragraph": "不見其誠己而發，",
                    "zhushu": "此妄發作○不見其誠已而發，謂不自照其内而外馳也。"
                },
                {
                    "paragraph": "毎發而不當。",
                    "zhushu": "發而不由巳，誠何由而當○毎發而不當，丁浪反，爾雅云：每，雖也。謂雖有發動，不中當。"
                },
                {
                    "paragraph": "業入而不舎，",
                    "zhushu": "事不居其分内。"
                },
                {
                    "paragraph": "毎更爲失。",
                    "zhushu": "發由已誠，乃爲得也。"
                },
                {
                    "paragraph": "爲不善乎顯明之中者，人得而誅之；爲不善乎幽閒之中者，鬼得而誅之。明乎人明乎鬼者，然後能獨行。",
                    "zhushu": "幽顯無愧於心，則獨行而不懼。○閒音閉。"
                },
                {
                    "paragraph": "劵内者行乎無名。",
                    "zhushu": "劵，分也。夫遊於分内者，行不由於名。○劵，字又作卷，徐音勸。劵分，符問反，下同。崔云：劵，分明也。則宜，方云反。"
                },
                {
                    "paragraph": "劵外者志乎期費。",
                    "zhushu": "有益無益，期欲損巳以爲物也。○期費，芳貴反，下同。廣雅云：期，卒也。費，耗也。言若存分外而不止者，卒有所費耗也。爲，于僞反。"
                },
                {
                    "paragraph": "行乎無名者，唯庸有光。",
                    "zhushu": "本有斯光，因而用之。"
                },
                {
                    "paragraph": "志乎期費者，唯賈人也。",
                    "zhushu": "雖巳所無，猶借彼而販賣也。○賈音古。"
                },
                {
                    "paragraph": "人見其跂，猶之魁然。",
                    "zhushu": "夫期費者，人巳見其跂矣，而猶自以爲安○人見其跂，猶之魁苦回反，安也。一云主也。然謂衆人巳見其跂，求分外而猶自安，可羞愧之甚也。"
                },
                {
                    "paragraph": "與物窮者物入焉，",
                    "zhushu": "窮，謂終始。"
                },
                {
                    "paragraph": "與物且者，其身之不能容。焉能容人。",
                    "zhushu": "且謂劵外而跂者。跂者不立，焉能自容？不能自容，焉能容人？人不獲容則去也。○物且，且，始也。焉，於䖍反，注同。"
                },
                {
                    "paragraph": "不能容人者無親。無親者盡人。",
                    "zhushu": "身且不能容，則雖已非已，况能有親乎？故盡是他人。"
                },
                {
                    "paragraph": "兵莫㦧于志，鏌鎁爲下。",
                    "zhushu": "夫志之所攖，樵火疑水，故其爲兵甚於劒㦸也。○㦧，七坎反，廣雅云：痛也。元嘉本作潜。鏌音莫。鎁，也嗟反。鏌鎁，良劒名。"
                },
                {
                    "paragraph": "㓂莫大於隂陽，無所逃於天地之間。非隂陽賊之，心則使之也。",
                    "zhushu": "心使氣則隂陽徴結於五藏，而所在皆隂陽也，故不可逃。○藏，才浪反，後皆放此。"
                },
                {
                    "paragraph": "道通，其分也，其成也毀也。",
                    "zhushu": "成毀無常分，而道皆通。○分，符問反，注及下皆同，一音方云反。"
                },
                {
                    "paragraph": "所惡乎分者，其分也以備；",
                    "zhushu": "不守其分而求備焉，所以惡分也。○惡，烏路反，下及注皆同。"
                },
                {
                    "paragraph": "所以惡乎備者，其有以備。",
                    "zhushu": "本分不備而有以求備，所以惡備也。若其本分素備，豈惡之哉。"
                },
                {
                    "paragraph": "故出而不反，見其鬼；",
                    "zhushu": "不反，守其分内，則其死不乆○故出而不反，謂情識外馳，而不反觀於内也。見其鬼，王云：永淪危殆，資死之術巳行及之，故曰見鬼也。"
                },
                {
                    "paragraph": "出而得，是謂得死。",
                    "zhushu": "不出而無得乃得生○出而得是謂得死。若情識外馳以爲得者。是曰得死耳非理也。"
                },
                {
                    "paragraph": "㓕而有實，鬼之一也，",
                    "zhushu": "巳滅其性矣。雖有斯生。何異於鬼○滅而有實。鬼之一也。廣雅云。滅殄也。盡也。實塞也。旣殄塞純朴之道。而外馳澆薄之境。雖復行尸於世。與鬼何别。故云鬼一也。"
                },
                {
                    "paragraph": "以有形者象無形者而定矣。",
                    "zhushu": "雖有斯形，茍能曠然無懐，則生全而形定也。"
                },
                {
                    "paragraph": "出無本，",
                    "zhushu": "欻然自生非有本。"
                },
                {
                    "paragraph": "入無竅，",
                    "zhushu": "欻然自死，非有根○。出無本，入無竅。苦弔反。出，生也。入，死也。本，始也。竅，孔也。所以知有形累於無形者，以其出入無本竅故也。欻，訓勿反。"
                },
                {
                    "paragraph": "有實而無乎處，有長而無乎本剽。有所出而無竅者，有實。",
                    "zhushu": "言出者，自有實耳。其所出無根竅以出之。○處，昌據反，下注同。長，丁丈反，増也，又如字，下注同。剽，本亦作摽，同甫小反，崔云：未也。李抪遥反，徐又敷遥反，下同。所出。夫生，必有所出也，而無此，明所出是無也。旣是無矣，何能有所出邪？竅者有實，旣言有竅，竅必有實，求實不得，竅亦無也。"
                },
                {
                    "paragraph": "有實而無乎處者，宇也；",
                    "zhushu": "宇者有四方上下，而四方上下未有窮處○有實而無乎處者，宇也。三蒼云：四方上下爲宇，宇雖有實，而無定處可求也。"
                },
                {
                    "paragraph": "有長而無本剽者，宙也。",
                    "zhushu": "宙者，有古今之長，而古今之長無極○有長而無本剽者，宙也。三蒼云：徃古來今曰宙。說文曰：舟輿所極覆爲宙。長猶増也。本，始也。宙雖有増長，亦不知其始末所至者也。"
                },
                {
                    "paragraph": "有乎生，有乎死；有乎出，有乎入。入出而無見其形，",
                    "zhushu": "死生出入，皆欻然自爾，無所由，故無所見其形。"
                },
                {
                    "paragraph": "是謂天門。",
                    "zhushu": "天門者，萬物之都名。也。謂之天門，猶云衆妙之門也。"
                },
                {
                    "paragraph": "天門者，無有也。萬物出乎無有。",
                    "zhushu": "死生出入，皆欻然自爾，未有爲之者也。然則聚散隱顯，故有出入之名。徒有名耳，竟無出入，門其安在乎？故以無爲門，以無爲門，則無門也。"
                },
                {
                    "paragraph": "有不能以有爲有，",
                    "zhushu": "夫有之未生，以何爲生乎？故必自有耳，豈有之所能有乎？"
                },
                {
                    "paragraph": "必出乎無有，",
                    "zhushu": "此所以明有之不能爲有而自有耳。非謂無能爲有也。若無能爲有。何謂無乎。"
                },
                {
                    "paragraph": "而無有一無有。",
                    "zhushu": "一無有則遂無矣。無者遂。無，則有自欻生明矣。"
                },
                {
                    "paragraph": "聖人藏乎是，",
                    "zhushu": "任其自生而不生生。"
                },
                {
                    "paragraph": "古之人，其知有所至矣。惡乎至？有以爲未始有物者，至矣，盡矣，弗可以加矣。其次以爲有物矣，將以生爲喪也，",
                    "zhushu": "䘮其散而之乎聚也。○惡音烏。䘮，息浪反，注同。"
                },
                {
                    "paragraph": "以死爲反也，",
                    "zhushu": "還，融液也。○液音亦。"
                },
                {
                    "paragraph": "是以分已。",
                    "zhushu": "雖欲均之，然巳分矣。○分，方云反，注同。"
                },
                {
                    "paragraph": "其次曰始無有，旣而有生，生俄而死，以無有爲首，以生爲體，以死爲尻。孰知有無死生之一守者，吾與之爲友。是三者雖異，公族也，",
                    "zhushu": "或有而無之，或有而一之，或分而齊之，故謂三也。此三者雖有盡與不盡，然俱能無是非於胷中，故謂之公族。○爲尻，苦羔反。"
                },
                {
                    "paragraph": "昭景也，著戴也，甲氏也，著封也，非一也。",
                    "zhushu": "此四者雖公族，然巳非一，則向之三者，巳復差之。○昭、景也。著，丁略反，又張慮反，戴本亦作載，甲氏也。著，張慮反，乆也，又丁略反，封也，非一也。一說云：昭、景、甲三者，皆楚同宗也。著戴者，謂著冠，世世處楚朝，爲衆人所戴仰也。著封者，謂世世處封邑，而光著乆也。昭、景、甲三姓雖異，論本則同也。崔云：昭、景二姓，楚之所顯，戴皆甲姓顯封，雖非一姓，同出公族，喻死生同也。此兩說與註不同，𦕅出之耳。復，扶又反。"
                },
                {
                    "paragraph": "有生，黬也，",
                    "zhushu": "直聚氣也。○黬，徐於减反，司馬云：烏簟反。云黶，有庛也。有庛者，欲披除之。李烏感反，字林云：釡底黒也。"
                },
                {
                    "paragraph": "披然曰移是。",
                    "zhushu": "旣披然而有分，則各是其所是也。是無常在，故曰移。○披，普皮反。然曰移是。或云緘然聚而生，披然散而死也。"
                },
                {
                    "paragraph": "嘗言移是，非所言也。",
                    "zhushu": "所是之移，已著於言前矣。"
                },
                {
                    "paragraph": "雖然，不可知者也。",
                    "zhushu": "不言其移，則其移不可知，故試言也。"
                },
                {
                    "paragraph": "臘者之有膍胲，可散而不可散也；",
                    "zhushu": "物各有用。○臘，力闔反。膍音毗，司馬云：牛百葉也。本或作昆，音昆，獐也。胲，古來反，足大指也。崔云：備也。案：臘者，大祭，備物而殽有膍胲，此雖從散禮應具，不可散棄也。"
                },
                {
                    "paragraph": "觀室者周於寢廟，又適其偃焉，",
                    "zhushu": "偃謂屏厠。○偃，於晚反，司馬、郭皆云：屏厠也，又於建反。屏，歩定反，又必領反，下同。"
                },
                {
                    "paragraph": "爲是舉移是。",
                    "zhushu": "寢廟則以饗燕，屏則則以偃溲。當其偃溲，則寢廟之是移於屏厠矣。故是非之移，一彼一此，誰能常之？故至人因而乗之則均耳。○爲，于偽反。溲，所留反。"
                },
                {
                    "paragraph": "請嘗言移是。是以生爲本，",
                    "zhushu": "物之變化，無時非生，生則所在皆本也。"
                },
                {
                    "paragraph": "以知爲師，",
                    "zhushu": "所知雖異，而各師其知。"
                },
                {
                    "paragraph": "因以乗是非，",
                    "zhushu": "乗是非者，無是非也。"
                },
                {
                    "paragraph": "果有名實。",
                    "zhushu": "物之名實，果各自有。"
                },
                {
                    "paragraph": "因以己爲質，",
                    "zhushu": "質，主也。物各謂巳是，足以爲是非之主。"
                },
                {
                    "paragraph": "使人以爲己節，",
                    "zhushu": "人皆謂巳。是故莫通。"
                },
                {
                    "paragraph": "因以死償節。",
                    "zhushu": "當其所守，非真脫也。○償，常亮反。廣雅云：償，報也，復也。案：謂殺身以成名節，成而身死，故曰以死償節。"
                },
                {
                    "paragraph": "若然者，以用爲知，以不用爲愚，以徹爲名，以窮爲辱。",
                    "zhushu": "不能隨所遇而安之。○知，音智。"
                },
                {
                    "paragraph": "移是，今之人也，",
                    "zhushu": "玄古之人，無是無非，何移之有？"
                },
                {
                    "paragraph": "是蜩與學鳩同於同也。",
                    "zhushu": "同，共，是其所同。○蜩，音條。其，本或作鸒，音同。"
                },
                {
                    "paragraph": "蹍市人之足，則辭以放驁，",
                    "zhushu": "稱巳脫誤以謝之。○蹍，女展反，司馬、李云：䧟也。廣雅云：履也。驁，五報反，廣雅云：妄也。"
                },
                {
                    "paragraph": "兄則以嫗，",
                    "zhushu": "言嫗詡之，無所辭謝。○嫗，於禹反，注同。詡，况所反。"
                },
                {
                    "paragraph": "大親則已矣。",
                    "zhushu": "明恕素足。"
                },
                {
                    "paragraph": "故曰：至禮有不人，",
                    "zhushu": "不人者，視人若巳。視人若巳，則不相辭謝，斯乃禮之至也。"
                },
                {
                    "paragraph": "至義不物，",
                    "zhushu": "各得其宜，則物皆我也。"
                },
                {
                    "paragraph": "至知不謀，",
                    "zhushu": "謀而後知，非自然知。"
                },
                {
                    "paragraph": "至仁無親，",
                    "zhushu": "譬之五蔵，未曽相親，而仁已至也。○曾，才能反。"
                },
                {
                    "paragraph": "至信辟金。",
                    "zhushu": "金玉者，小信之質耳，至信則除矣。○辟，必領反，除也，又婢亦反。"
                },
                {
                    "paragraph": "徹志之勃，解心之謬，去德之累，逹道之塞。貴、冨、顯、嚴、名、利六者，勃志也。容，動、色、理、氣、意六者，謬心也。惡、欲、喜、怒、哀、樂六者，累德也；去、就、取、與、知、能六者，塞道也。此四六者不盪胷，中則正，正則靜，靜則明，明則虚，虚則無爲而無不爲也。",
                    "zhushu": "盪，動也。○勃，本又作悖，同必妹反。謬如字，一本作繆，亡侯反，亦音謬。六，起吕反。惡，烏路反。樂音洛。累，古尉反，後註同。知音智。盪，本亦作蕩，徒黨反，又徒良反，又生良反。"
                },
                {
                    "paragraph": "道者，德之欽也。生者，德之光也。性者，生之質也。性之動，謂之爲，",
                    "zhushu": "以性自動，故稱爲耳。此乃真爲，非有爲也。○光，一本作張。"
                },
                {
                    "paragraph": "爲之僞，謂之失。知者，接也；知者，謨也。知者之所不知，猶睨也。",
                    "zhushu": "夫目之能視，非知視而視也。不知視而視，不知知而知耳，所以爲自然。若知而後爲，則知僞也。○睨，魚計反，又五禮反，視也。"
                },
                {
                    "paragraph": "動以不得已之謂德，",
                    "zhushu": "若得巳而動，則爲強動者耳，故失也。"
                },
                {
                    "paragraph": "動無非我之謂治，",
                    "zhushu": "動而效被則亂。○治，直吏反。"
                },
                {
                    "paragraph": "名相反而實相順也。",
                    "zhushu": "有彼我之名故反，名得其實則順。"
                },
                {
                    "paragraph": "羿工乎中微而拙乎使人無己譽。",
                    "zhushu": "善中則善取譽矣，理常俱。○羿，五計反，徐又戸計反。中，丁仲反，註同。譽音餘，後章同。"
                },
                {
                    "paragraph": "聖人工乎天而拙乎人。",
                    "zhushu": "任其自然，天也；有心爲之，人也。"
                },
                {
                    "paragraph": "夫工乎天而俍乎人者，唯全人能之。",
                    "zhushu": "工於天，即俍於人矣，謂之全人。全人則聖人也。○俍音良，崔云：良，工也，又音良。"
                },
                {
                    "paragraph": "唯蟲能蟲，唯蟲能天。",
                    "zhushu": "能還守蟲，即是能天。○唯蟲，一本唯作雖，下句亦爾。言蟲自能爲蟲者，天也。"
                },
                {
                    "paragraph": "全人惡天，惡人之天，而况吾天乎人乎。",
                    "zhushu": "都不知而任之，斯而謂工乎天！○惡天，烏路反，下同。"
                },
                {
                    "paragraph": "一雀適羿，羿必得之，威也。",
                    "zhushu": "威以取物，物必逃之。○威，崔本作或。"
                },
                {
                    "paragraph": "以天下爲之籠，則雀無所逃。",
                    "zhushu": "天下之物，各有所好。所好各得，則逃將安在？○籠，力東反。好，呼報反，下及注同。"
                },
                {
                    "paragraph": "是故湯以胞人籠伊尹，秦穆公以五羊之皮籠百里奚。是故非以其所好籠之而可得者，無有也。介者拸畫，外非譽也；",
                    "zhushu": "畫，所以飾容貌也。則者，之貌。旣以虧殘，則不復以好醜在攘，故拸而棄之。○胞，本又作庖，白交反。籠伊尹，伊尹好厨，故湯用爲庖人。籠百里奚，百里奚好秦而拘於宛，故秦穆公以五羊皮贈之於楚也。或云百里好五色皮裘，故因其所好也。介音界，又云：刖也。又古㸃正反，廣雅云：獨也。崔本作瓦移。晝，敕紙反，又音他。乆，與𥿄反，本亦作移。司馬云：畫飾容之具，無是故不復愛之。一云：移，離也。崔云：移畫不拘法度也。復，扶六反。"
                },
                {
                    "paragraph": "胥靡登高而不懼，遺死生也。",
                    "zhushu": "無頼於生，故不畏死。○胥靡，司馬云：刑徒人也。一云：癃人也。崔云：腐刑也。"
                },
                {
                    "paragraph": "夫復謵不餽而忘人，",
                    "zhushu": "不識人之所惜。○復音服，徐扶又反。謵音習。餽，其愧反，廣雅云：遺也，一音愧，元嘉本作愧忘人。復者，温復之謂也。謵，翫也。夫人翫習者，雖復小事，皆所至惜。今温復人之所習，旣得之矣，而不還歸以饋遺之，此至愚不獲人之所習者也，無復相爲之情，故曰忘人。"
                },
                {
                    "paragraph": "忘人，因以爲天人矣，",
                    "zhushu": "無人之情，則自然爲天人。"
                },
                {
                    "paragraph": "故敬之而不喜，侮之而不怒者，唯同乎天和者爲然。",
                    "zhushu": "彼形殘胥靡，而猶同乎天和，况天和之自然乎？○侮，亡甫反。"
                },
                {
                    "paragraph": "出怒不怒，則怒出於不怒矣。出爲無爲，則爲出於無爲矣。",
                    "zhushu": "此故是無不能生有，有不能爲生之意也。"
                },
                {
                    "paragraph": "欲靜則平氣，欲神則順心，有爲也欲當，則縁於不得已。不得已之𩔖，聖人之道。",
                    "zhushu": "平氣則靜，理足順心則神功至。縁於不得巳，則所爲皆當。故聖人以斯爲道，豈求無爲於恍惚之外哉。"
                }
            ]
        },
        {
            "name": "莊子雜篇徐無鬼第二十四",
            "paragraphs": [
                {
                    "paragraph": "莊子雜篇徐無鬼第二十四",
                    "zhushu": "音義曰：以人名篇。",
                    "type": 1
                },
                {
                    "paragraph": "徐無鬼因女商見魏武侯，武侯勞之曰：“先生病矣，苦於山林之勞，故乃肯見於寡人。”徐無鬼曰：“我則勞於君，君有何勞於我？君將盈𦒿欲，長好惡，則性命之情病矣；君將黜嗜欲，掔好惡，則耳目病矣。",
                    "zhushu": "𦒿欲好惡，内外無可○。徐無鬼，緡山人，魏之隱士也。司馬本作緡山人。徐無鬼，女商人名也。李云：無鬼、女商，並魏幸臣，武侯名。擊，文侯之子，治安邑。勞之，力報反。唯山林之勞，一字如字，餘并下章。並力報反。盈𦒿，時志反，下注同。長，丁丈反。好，呼報反，下注、下章同。惡，烏路反。下注、下章同。黜，敕律反，退也，本又作出，音同。司馬本作出。掔，苦田反，又口閑反。爾雅云：固也。崔云：引去也。司馬云：牽也。"
                },
                {
                    "paragraph": "我將勞君，君有何勞於我？”武侯超然不對。",
                    "zhushu": "不說其言○超然：司馬云：猶悵然也。說，音恱，下文大說同。"
                },
                {
                    "paragraph": "少焉，徐無鬼曰：“嘗語君吾相狗也：下之質，執飽而止，是狸德也；中之質若視日，上之質若亡其一。吾相狗，又不若吾相馬也。吾相馬，直者中繩，曲者中鉤，方者中矩，圓者中規，是國馬也，而未若天下馬也。天下馬有成材，若䘏若失，若䘮其一。若是者，超軼絶塵，不知其所。”武侯大說而𥬇。",
                    "zhushu": "夫眞人之言何遜哉？唯物所好之可也。○語，魚據反。相，息亮反，下皆同。下之質，一本無質字。執飽而止，司馬以執字絶句，云：放下之能執禽也。狸德，謂貪如狐狸也。視日音示，司馬本作視，云：視日瞻逺也。若亡其一，一，身也。謂精神不動，若無其身也。直者中繩，丁仲反，下皆同。司馬云：直謂馬齒，曲謂背上，方謂頭，圓謂目。成材字亦作才，言自然巳足不湏教習也。䘏音恤。失音逸。司馬本作佚。李云：䘏失，皆驚竦若飛也。䘮，息浪反，下章注同。其一，言䘮其耦也。軼，李音逸，徐徒列反。崔云：徹也。廣雅云：過也。"
                },
                {
                    "paragraph": "徐無鬼出，女商曰：“先生獨何以說吾君乎？吾所以說吾君者，橫說之則以詩書禮樂，從說之則以金板六弢。奉事而大有功者不可爲數，而吾君未嘗啓齒。",
                    "zhushu": "是直樂鴳以鐘鼓耳，故愁。○說，如字，又始銳反，下皆同。司馬作恱，從，子容反。板，本亦作版，薄版反，又如字。六弢，吐刀反。司馬、崔云：金版六弢，皆周書篇名。或曰祕韯也。本又作六韜，謂太公六韜，文、武、虎、豹、龍、大也。樂音洛，章末同。鴳，一諌反。"
                },
                {
                    "paragraph": "今先生何以說吾君，使吾君說若此乎？”徐無鬼曰：“吾直告之，吾相狗馬耳。”女商曰：“若是乎？”曰：“子不聞夫越之流人乎？去國數日，見其所知而喜；",
                    "zhushu": "各思其本性之所好。○君說，音悅。越之流人，越，遠也。司馬云：流人，有罪自流徒者也。數，所主反。"
                },
                {
                    "paragraph": "去國旬月，見所嘗見於國中者喜；及期年也，見似人者而喜矣。不亦去人滋乆，思人滋深乎？",
                    "zhushu": "各得其所好則無思，無思則忘其所以喜也。○期音基。"
                },
                {
                    "paragraph": "夫逃虚空者，藜藋柱乎鼪鼬之逕，踉位其空，聞人足音跫然而喜矣，而况乎昆弟親戚之謦欬其側者乎？",
                    "zhushu": "得所至樂，則大恱也。○逃，司馬本作廵也。虚空，司馬云：故懷家處爲空虚也。藜，力西反。藋，徒弔反，本或作𥤊，同。柱，誅矩反。司馬云：塞也。鼪音生，又音姓。鼬，由救反。逕，本亦作徑。司馬云：徑，道也。本又作跡，元嘉本作迭，徐音逸。崔云：迭，跡。良位其空，司馬云：良，良人，謂廵虚者也。位其空，謂處虚空之間也。良或作踉，音同。跫然，郭巨㳟反，李曲㳟反，又曲勇反，陳也；徐苦江反，又按扁反。司馬云：喜貌。崔云：行人之聲而喜。李云：喻武侯之無人君之德，而處在防衛之間，雖臨朝僑、厲，愈非其意，及得其所思，猶迯竄之間，人音安能不跫然改貌，釋然而喜也？謦，苦頂反，又音罄。欬，苦愛反，一音器。李云：謦欬，喻言𥬇也。但呼聞所好猶大恱，况骨肉之情，歡之至也。"
                },
                {
                    "paragraph": "久矣夫！莫以眞人之言謦欬吾君之側乎！”",
                    "zhushu": "所以未嘗啓齒也。夫眞人之言，所以得吾君性也。始得之而喜，乆得之則忘。○夫音扶，後放此。"
                },
                {
                    "paragraph": "徐無鬼見武侯，武侯曰：“先生居山林，食芧栗，厭葱韭，以賔寡人，乆矣夫！今老邪？其欲干酒肉之味邪？其寡人亦有社稷之福邪？”徐無鬼曰：“無鬼生於貧賤，未嘗敢飮食君之酒肉，將來勞君也。”君曰：“何哉？奚勞寡人？”曰：“勞君之神與形。”武侯曰：“何謂邪？”徐無鬼曰：“天地之養也一，",
                    "zhushu": "不以爲君，而恣之無極。○食芧，音序，又食汝反，本亦作芧粟。韭音乆，或非，下作者，非也。賔，必刃反，本或作擯。司馬云：擯，弃也。又必人反。李云：賔，客也。干，李云：干，求也。社稷之福邪？李云：謂善言嘉謀，可以利社稷也。"
                },
                {
                    "paragraph": "登高不可以爲長，居下不可以爲短。君獨爲萬乗之主，以苦一國之民，以養耳目鼻口，",
                    "zhushu": "如此，違天地之平也。○乗，繩證反。"
                },
                {
                    "paragraph": "夫神者不自許也。",
                    "zhushu": "物與之耳○不自許司馬云：許，與也。"
                },
                {
                    "paragraph": "夫神者，好和而惡姦。",
                    "zhushu": "與物共者，和也；私自許者，姦也。"
                },
                {
                    "paragraph": "夫姦，病也，故勞之。唯君所病之，何也？”武侯曰：“欲見先生久矣。吾欲愛民而爲義偃兵，其可乎？”徐無鬼曰：“不可。愛民，害民之始也；",
                    "zhushu": "愛民之迹，爲民所尚，尚之爲愛，愛巳僞也。○姦病，王云：姦者，以正從邪也，謂病也。所病之何也。李云：服而無對也。或云：養違天地，獨恣其欲，自許不損於神，而以姦爲病，故不知所以以此爲病，何爲乎偃息也。"
                },
                {
                    "paragraph": "爲義偃兵，造兵之本也。",
                    "zhushu": "爲義則名彰，名彰則競興，競興則䘮其眞矣。父子君臣懷情相欺，雖欲偃兵，其可得乎。"
                },
                {
                    "paragraph": "君自此爲之，則殆不成。",
                    "zhushu": "從無爲爲之乃成耳。"
                },
                {
                    "paragraph": "凡成美，惡器也。",
                    "zhushu": "美成於前，則僞生於後，故戌美者，乃惡器也。"
                },
                {
                    "paragraph": "君雖爲仁義，幾且僞哉！",
                    "zhushu": "民將以僞繼之耳，未肯爲眞也。"
                },
                {
                    "paragraph": "形固造形，",
                    "zhushu": "仁義有形，固僞，形必作。"
                },
                {
                    "paragraph": "成固有伐，",
                    "zhushu": "成則顯也。"
                },
                {
                    "paragraph": "變固外戰。",
                    "zhushu": "失其常然。○成固有伐，變固外戰。王云：成功在已，亦衆所不與，欲無有伐，其可得乎？夫僞生形造，又伐焉，非本所圖，勢之變也。旣有僞伐，得無戰乎？"
                },
                {
                    "paragraph": "君亦必無盛鶴列於麗譙之間，",
                    "zhushu": "鶴列，陳兵也。麗譙，高樓也。○鶴列，李云：謂兵如鶴之列行。司馬云：鶴列，鍾皷也。麗如字，又力智反，力支反。譙，本亦作嶕，在逍反。司馬、郭、李皆云：麗譙，樓觀名也。案：謂華麗而嶕嶢。"
                },
                {
                    "paragraph": "無徒𩦸於錙壇之官，",
                    "zhushu": "歩兵曰徒，但不當爲義愛民耳，亦無爲盛兵走馬。○無徒，司馬云：徒，歩也。錙壇，徐側其反。錙壇，壇名。"
                },
                {
                    "paragraph": "無藏逆於得，",
                    "zhushu": "得中有逆則失耳。○藏，一本作藏，司馬本同。逆於得，司馬本作德。李云：凡非理而貪，貪得而居之，此藏逆於德内者也。孰有貪得而可以德不失哉？固冝無藏而捨之。又云：謂有貪則逆道也。"
                },
                {
                    "paragraph": "無以巧勝人，",
                    "zhushu": "守其朴，而朴各有所能，則平。"
                },
                {
                    "paragraph": "無以謀勝人，",
                    "zhushu": "率其真知，而知各有所長，則均。"
                },
                {
                    "paragraph": "無以戰勝人。",
                    "zhushu": "以道應物，物服而無勝名。"
                },
                {
                    "paragraph": "夫殺人之士民，兼人之土地，以養吾私與吾神者，其戰不知孰善？勝之惡乎在。",
                    "zhushu": "不知以何爲善，則雖尅非已勝。○惡，音烏，下同。"
                },
                {
                    "paragraph": "君若勿已矣。脩胷中之誠，以應天地之情，而勿攖。",
                    "zhushu": "若未能巳，則莫若脩巳之誠。○攖，一營反，又一盈反。"
                },
                {
                    "paragraph": "夫民死已脫矣，君將惡乎用夫偃兵哉？”",
                    "zhushu": "甲兵無所陳，非偃也。○脫音奪。"
                },
                {
                    "paragraph": "黃帝將見大隗乎具茨之山，方明爲御，昌㝢驂乗，張若，謵朋前馬，昆閽、滑稽後車。至於襄城之野，七聖皆迷，無所問塗。",
                    "zhushu": "聖者，名也。名生而物迷矣，雖欲之乎大隗，其可得乎？○大隗，五罪反，司馬、崔本作泰隗，或云：大司，神名也。一云：大道也。具茨，一本作次，同祀咨反，又音資，司馬本作疚，山名也。司馬云：在滎陽宻縣東，今名泰隗山。㝢音禹。驂乗，繩證反。驂乗，車右也。謵音習，元嘉本作謂，崔同。扅，舒氏反。崔本作㢁，本亦作朋，蒲登反，徐扶恒反。前馬司馬云：二人先馬導也。閽，音昏。滑，音骨。稽，音雞。後車：司馬云：二人從車後襄城之野。李云：地名。七聖：黃帝一，方明二，昌㝢三，張若四，謂朋五，昆閽六，滑稽七也。"
                },
                {
                    "paragraph": "適遇牧馬童子，問塗焉，曰：“若知具茨之山乎？”曰：“然。若知大隗之所存乎？”曰：“然。”黃帝曰：“異哉小童，非徒知具茨之山，又知大隗之所存。請問爲天下。”小童曰：“夫爲天下者，亦若此而已矣，又奚事焉？",
                    "zhushu": "各自若則無事矣，無事乃可以爲天下也。"
                },
                {
                    "paragraph": "予少而自遊於六合之内，予適有瞀病，有長者教予曰：‘若乗日之車而遊於襄城之野。’",
                    "zhushu": "日出而遊，日入而息。○少，詩召反。瞀，莫豆反，郭音務，李云：風眩貌。司馬云：瞀讀日𥈆，謂眩𥈆也。長，丁丈反。乗日之車。司馬云：以日爲車也。元嘉本車作居。"
                },
                {
                    "paragraph": "今予病少痊，予又且復遊於六合之外。夫爲天下，亦若此而已，予又奚事焉？”",
                    "zhushu": "夫爲天下，莫過自放任。自放任矣，物亦奚攖焉？故我無爲而民自化。○痊，七全反，李云：除也。復，扶又反。"
                },
                {
                    "paragraph": "黃帝曰：“夫爲天下者，則誠非吾子之事。",
                    "zhushu": "事由氏作。"
                },
                {
                    "paragraph": "雖然，請問爲天下。”",
                    "zhushu": "令民自得，必有道也。"
                },
                {
                    "paragraph": "小童辭。黃帝又問。小童曰：“夫爲天下者，亦奚以異乎牧馬者哉？亦去其害馬者而已矣。”",
                    "zhushu": "馬以過分爲害。○去，起吕反，下注同。"
                },
                {
                    "paragraph": "黃帝再拜稽首，稱天師而退。",
                    "zhushu": "師夫天然而去其過，公則大隗至也。"
                },
                {
                    "paragraph": "知士無思慮之變則不樂，辯士無談說之序則不樂，察士無凌誶之事則不樂，皆囿於物者也。",
                    "zhushu": "不能自得於内，而樂物於外，故各以所樂囿之，則萬物不召而自來，非強之也。○知音智。樂音洛，下不樂及注同。察士，李云：察，職也。凌，李云：謂相凌轢。誶音信。廣稚云：問也，又音崇，又音峻，一本作囿。有音又。強，其夾反。"
                },
                {
                    "paragraph": "招世之士興朝，中民之士榮官，筋力之士矜難，勇敢之士奮患，兵革之士樂戰，枯槁之士宿名，法律之士廣治，禮樂之士敬容，仁義之士貴際。",
                    "zhushu": "士之不同若此，故當之者不可易其方。○朝，直遥反。中民，李云：善治民也。難，乃旦反。槁，苦老反，後章同。宿名。宿，積乆也。王云：枯槁一生以爲娛，其所寢宿，唯名而已。治，直吏反。貴際，謂盟㑹事。"
                },
                {
                    "paragraph": "農夫無草萊之事則不比，商賈無市井之事則不比。",
                    "zhushu": "能同則事同，所以比。○比，毗志反，下同。賈音古。"
                },
                {
                    "paragraph": "庶人有旦暮之業則勸，",
                    "zhushu": "業得其志，故勸。"
                },
                {
                    "paragraph": "百工有器械之巧則壯。",
                    "zhushu": "事非其巧則惰。○則壯。李云：壯，猶疾也。惰，徒卧反。"
                },
                {
                    "paragraph": "錢財不積則貪者憂，",
                    "zhushu": "物得所耆而樂也。○所耆，時志反。樂音洛。"
                },
                {
                    "paragraph": "權勢不尤則夸者悲。勢物之徒樂變，",
                    "zhushu": "權勢生於事變。"
                },
                {
                    "paragraph": "遭時有所用，不能無爲也。",
                    "zhushu": "凡此諸士，用各有時。時用則不能自巳也。苟不遭時，則雖欲自用，其可得乎。故貴賤無常。"
                },
                {
                    "paragraph": "此皆順比於歲，不物於易者也。",
                    "zhushu": "士之所能，各有其極，若四時之不可易耳。故當其時物，順其倫次，則各有用矣。是以順歲則時序，易性則不物。物而不物，非毀如何？"
                },
                {
                    "paragraph": "馳其形性，潜之萬物，終身不反，悲夫！",
                    "zhushu": "不守一家之能，而之夫萬方，以要時利，故有匍匐而歸者，所以悲也。○要，一遥反。匍音扶，又音蒲。匐音服，又蒲北反。"
                },
                {
                    "paragraph": "莊子曰：“射者非前期而中，謂之善射。天下皆羿也，可乎？”",
                    "zhushu": "不期而中，謂誤中者也，非善射也。若謂謬中爲善射，是則天下皆可謂之羿，可乎？言不可也。○中，丁仲反，注同。"
                },
                {
                    "paragraph": "惠子曰：“可。”莊子曰：“天下非有公是也，而各是其所是。天下皆堯也，可乎？”",
                    "zhushu": "若謂謬中者羿也，則私自是者亦可謂堯矣。莊子以此明妄中者非羿，而自是者非堯。"
                },
                {
                    "paragraph": "惠子曰：“可。”莊子曰：“然則儒、墨、楊、秉四，與夫子爲五，果孰是邪？",
                    "zhushu": "若皆堯也，則五子何爲復相非乎？"
                },
                {
                    "paragraph": "或者若魯遽者邪？其弟子曰：‘我得夫子之道矣，吾能冬㸑鼎而夏造氷矣。’魯遽曰：‘是直以陽召陽，以隂召隂，非吾所謂道也。吾示子乎吾道。’於是乎爲之調瑟，廢一於堂，廢一於室，鼓宮宫動，鼓角角動，音律同矣。",
                    "zhushu": "俱亦以陽召陽，而橫自以爲是。○魯遽，音渠，又其豦反。季云：魯遽，人姓名也，一云周初時人。爨，七亂反，又七端反。爲，于僞反，廢置也。"
                },
                {
                    "paragraph": "夫或改調一弦，於五音無當也，",
                    "zhushu": "隨調而改。○調，徒弔反，注皆同。當，丁浪反，合也。"
                },
                {
                    "paragraph": "鼓之二十五弦皆動，",
                    "zhushu": "無聲則無以相動，有聲則非同不應。今改此一弦，而二十五弦皆改，其以急緩爲調也。"
                },
                {
                    "paragraph": "未始異於聲，而音之君已",
                    "zhushu": "魯遽以此夸其弟子，然亦以同應同耳，未獨能爲其事也。"
                },
                {
                    "paragraph": "且若是者邪？”",
                    "zhushu": "五子各私所見而是其所是，然亦無異於魯遽之夸其弟子，而未能相出。也。"
                },
                {
                    "paragraph": "惠子曰：“令夫儒墨楊秉，且方與我以辯，相排以辭，相鎮以聲，而未始吾非也，則奚若矣？”",
                    "zhushu": "未始吾非者，各自是也。惠子使欲以此爲至。○拂，抾弗反。"
                },
                {
                    "paragraph": "莊子曰：“齊人蹢子於宋者，其命閽也不以完，",
                    "zhushu": "投之異國，使門者守之，出便與子，不保其全。此齊人之不慈也。然亦自以爲是，故爲之。○蹢，呈亦反，投也。司馬云：齊人憎其子，蹢之宋，使門者守之，令形不全，自以爲是。"
                },
                {
                    "paragraph": "其求鈃鍾也以束縳，",
                    "zhushu": "乃反以愛鍾器，爲是束縳，恐其破傷。○鈃鍾，音刑，徐戸挺反，又字林云：鈃以小鍾而長頸。又云：似壺而大，以束縳。郭云：恐其破傷。案此言賤子貴鈃，自以爲是也。"
                },
                {
                    "paragraph": "其求唐子也而未始出域，有遺𩔖矣。",
                    "zhushu": "唐，失也。失亡其子，而不能逺索遺其氣𩔖，而亦未始自非。人之自是，有斯謬矣。○唐子，謂失亡子也。遺，𩔖，遺亡也。亡其種𩔖故也。惠施畔道而存，皆猶齊人逺子而束縳也。索，所百反。"
                },
                {
                    "paragraph": "夫楚人寄而蹢閽者，",
                    "zhushu": "俱寄止而不能自投於高地也。"
                },
                {
                    "paragraph": "夜半於無人之時，而與舟人鬬，未始離於岑而足以造於怨也。”",
                    "zhushu": "岑，岸也。夜半獨上人舩，未離岸，巳共人闘。言齊、楚二人所行若此，而未甞，自以爲非。今五子自是，豈異斯哉？○而與舟人闘。司馬云：夜上人舩，人必擠已於水也。擠，排也。離，力智反，注同。岑，土金反，徐在林反，又語審反，謂崖岸也。上，尺掌反。"
                },
                {
                    "paragraph": "莊子送葬，過惠子之墓，顧謂從者曰：“郢人堊慢其鼻端若蠅翼，使匠石斵之。匠石運斤成風，聽而斵之，",
                    "zhushu": "瞑目恣手。○從，才用反。郢人，以井反，楚都也。漢書音義作優人。服䖍云：優人，吉之善塗塈者，施廣領大䄂以仰塗，而領䄂不汚，有小飛泥洖著其鼻，因令匠石揮斤而斵之。優音温，韋昭乃回反。惡，烏路反。慢，本亦作漫，郭莫于反，徐莫旦反。李云：猶塗也。"
                },
                {
                    "paragraph": "盡堊而鼻不傷，郢人立不失容。宋元君聞之，召匠石曰：‘嘗試爲寡人爲之。’匠石曰：‘臣則嘗能斵之。雖然，臣之質死久矣。’自夫子之死也，吾無以爲質矣，吾無與言之矣。”",
                    "zhushu": "非夫不動之質，忘言之對，則雖至言妙斵而無所用之。○爲寡，于僞反。"
                },
                {
                    "paragraph": "管仲有病，桓公問之曰：“仲父之病病矣，可不謂云，至于大病，則寡人惡乎屬國而可？”管仲曰：“公誰欲與？”公曰：“鮑叔牙。”曰：“不可。其爲人絜廉，善士也；其於不己若者不比之；又一聞人之過，終身不忘。使之治國，上且鉤乎君，下且逆乎民。其得罪於君也，將弗久矣。”公曰：“然則孰可？”對曰：“勿已，則隰朋可。其爲人也，上忘而下畔，",
                    "zhushu": "高而不亢，○大病，謂死也。惡音烏。屬音燭。與，如字，又音餘鉤反，也，亦作拘，音同，又音俱。上忘而下畔，言在上不自高，於下無背者也。"
                },
                {
                    "paragraph": "愧不若皇帝，而哀不己若者。",
                    "zhushu": "故無弃人。"
                },
                {
                    "paragraph": "以德分人謂之聖，以財分人謂之賢，以賢臨人，未有得人者也；以賢下人，未有不得人者也。其於國有不聞也，其於家有不見也。勿已，則隰朋可。”",
                    "zhushu": "若皆聞見，則事鍾於己，而群下無所措手足，故遺之可也。未能盡遺，故僅可也。○下，遐嫁反。僅，其靳反。"
                },
                {
                    "paragraph": "吳王浮于江，登乎狙之山。衆狙見之，恂然棄而走，逃於深蓁。有一狙焉，委蛇攫抓，見巧乎王王射之，敏給",
                    "zhushu": "敏，疾也。給，續括也。○狙，七徐反。恂音舜，徐音荀，又思俊反，司馬云：遽也。蓁，徐仕巾反，一音側市反。委，於危反。蛇，餘支反。攫，具縳反，徐居碧反，三蒼云：搏也。郭又七叚反，司馬云：本作攫。抓，本又作搔，素報反，徐本作　七活反，司馬本作條。見，賢遍反。巧，如字，或苦孝反，崔本作攻。射，良亦反，下同。"
                },
                {
                    "paragraph": "搏捷矢。",
                    "zhushu": "捷，速也。矢徃雖速，而狙猶能搏。○搏音愽。"
                },
                {
                    "paragraph": "王命相者趨射之，狙執死。王顧謂其友顔不疑曰：“之狙也，伐其巧，恃其便以敖予，以至此殛也。戒之哉！嗟乎，無以汝色驕人哉！”顔不疑歸而師董梧以𦔳其色，去樂辭顯，三年而國人稱之。",
                    "zhushu": "稱其忘巧遺色，而任夫素朴。○相者，息亮反，司馬云：佐王獵者也。趨音促，急也。執死，司馬云：見執而死也。之狙也，之猶是也，本或作是。便，婢面反。敖，司馬本作悻，云：狼也。董梧，有道者也，師其德以鋤色。𦔳，士居反，本亦作鋤。去，起呂反。"
                },
                {
                    "paragraph": "南伯子綦隱几而坐，仰天而嘘。顔成子入見曰：“夫子，物之尤也。形固可使若槁骸，心固可使若死灰乎？”曰：“吾嘗居山穴之中矣。當是時也，田禾一覩我，而齊國之衆三賀之。",
                    "zhushu": "以得見子綦爲榮。○隱，於靳反。嘘音虚。見，賢遍反。夫物之尤也，音符，一本作夫子，則如字。山穴之中，司馬本同，李云：齊南山穴也。一本作之口田禾，齊君也。尊德，故國人慶之。"
                },
                {
                    "paragraph": "我必先之，彼故知之；我必賣之，彼故鬻之。若我而不有之，彼惡得而知之？若我而不賣之，彼惡得而鬻之？嗟乎！我悲人之自喪者，吾又悲夫悲人者，吾又悲夫悲人之悲者。其後而日遠矣。”",
                    "zhushu": "子綦知夫爲之不足以救彼，而適足以傷我，故以不悲悲之，則其悲稍去，而泊然無心，枯槁其形，所以爲日逺矣。○鬻，羊六反。惡音烏，下同。䘮，息浪反。泊，歩各反。"
                },
                {
                    "paragraph": "仲尼之楚。楚王觴之。孫叔敖執爵而立。市南宜僚受酒而祭曰：“古之人乎。於此言已。”",
                    "zhushu": "古之言者，必於㑹同。○觴音商。李云：酒器之緫名也。孫叔敖。案左傳，孫叔敖是楚莊王相孔子，未生。哀公十六年，仲尼卒後，白公爲亂，宜僚未甞，仕楚。又宣十二年傳，楚有熊相冝僚。則與叔敖同時去孔子甚逺，盖寄言也。"
                },
                {
                    "paragraph": "曰：“丘也聞不言之言矣。未之嘗言。",
                    "zhushu": "聖人無言，其所言者，百姓之言耳，故曰不言之言。茍以言爲不言，則雖言出於口，故爲未之甞言。"
                },
                {
                    "paragraph": "於此乎言之。",
                    "zhushu": "今將於此，言於無言，"
                },
                {
                    "paragraph": "市南宜僚弄丸而兩家之難解。孫叔敖甘寢秉羽而郢人投兵。",
                    "zhushu": "此二子息訟以黙，𣽃泊自若，而兵難自解。○難，乃旦反，注同。解音蟹，注同。司馬云：宜僚，楚之勇士也，善弄丸。楚白公勝將作亂，殺令子尹子西期。石乞曰：市南有熊宜僚者，若得之，可以當五百人。乃徃告之，不許也。承之以劒，不動，弄丸如故，曰：吾亦不泄子。白公、遂殺子西、子期，歎息兩家而巳。宜僚不預其患，甘寢秉羽，如字，又音翮。司馬本作𦒏，云：讀曰翮，或作趐。雩，舞者之所執。崔本作翼。郢人投兵。司馬云：言叔敖願安寢恬卧，以養德於廟堂之上，折衝於千里之外，敵國不敢犯。郢人投兵，無所攻伐也。郢，楚都也。"
                },
                {
                    "paragraph": "丘願有喙三尺。”",
                    "zhushu": "苟所言非巳，則雖終身言，故爲未甞言耳。是以有喙三尺，未足稱長。凡人閉口，未是不言。○喙，許穢反，又丁豆反，或昌銳反。三尺，言長也。司馬云：喙，息也。宜僚弄丸而弭難，叔敖除備以折衝，丘亦有願有歎息其三尺。三尺，𠤎首劒。"
                },
                {
                    "paragraph": "彼之謂不道之道，",
                    "zhushu": "彼謂二子。"
                },
                {
                    "paragraph": "此之謂不言之辯。",
                    "zhushu": "此謂仲尼○彼之謂此之謂司馬云：彼謂甘寢。此。謂弄丸。"
                },
                {
                    "paragraph": "故德緫乎道之所一，",
                    "zhushu": "道之所容者雖無方，然緫其大歸莫過於自得，故一也。○緫音揔。"
                },
                {
                    "paragraph": "而言休乎知之所不知，至矣。",
                    "zhushu": "言止其分非至如何。"
                },
                {
                    "paragraph": "道之所一者，德不能同也；",
                    "zhushu": "各自得耳，非相同也，而道一也。不能同。一本作相同。"
                },
                {
                    "paragraph": "知之所不能知者，辯不能舉也。",
                    "zhushu": "非其分，故不能舉。"
                },
                {
                    "paragraph": "名若儒、墨而凶矣。",
                    "zhushu": "夫儒墨欲同所不能同，舉所不能舉，故凶。"
                },
                {
                    "paragraph": "故海不辭東流，大之至也。",
                    "zhushu": "明受之無所辭，所以成大。"
                },
                {
                    "paragraph": "聖人并包天地，澤及天下，而不知其誰氏。",
                    "zhushu": "汎然都任。"
                },
                {
                    "paragraph": "是故生無爵，",
                    "zhushu": "有而無之。"
                },
                {
                    "paragraph": "死無謚，",
                    "zhushu": "謚所以名功。功不在巳。故雖謚而非巳有。"
                },
                {
                    "paragraph": "實不聚，",
                    "zhushu": "令萬物各知足。"
                },
                {
                    "paragraph": "名不立，",
                    "zhushu": "功非已爲，故名歸於物。"
                },
                {
                    "paragraph": "此之謂大人。",
                    "zhushu": "若爲而有之，則小矣。"
                },
                {
                    "paragraph": "狗不以善吠爲良，人不以善言爲賢，",
                    "zhushu": "賢出於性，非言所爲。○善吠，伐廢反。司馬云：不别客主而吠不止。善言，司馬云：失本逐未而言不止也。"
                },
                {
                    "paragraph": "而况爲大乎。",
                    "zhushu": "夫大愈不可爲而得，"
                },
                {
                    "paragraph": "夫爲大不足以爲大，而况爲德乎。",
                    "zhushu": "唯自然乃德耳。"
                },
                {
                    "paragraph": "夫大備矣，莫若天地。然奚求焉。而大備矣。",
                    "zhushu": "天地大備，非求之也。"
                },
                {
                    "paragraph": "知大備者，無求，無失，無棄，不以物易己也。",
                    "zhushu": "知其自備者，不舎巳而求物，故無求、無失、無棄也。○舎音捨。"
                },
                {
                    "paragraph": "反己而不窮，",
                    "zhushu": "反守我理，我理自通。"
                },
                {
                    "paragraph": "循古而不摩，",
                    "zhushu": "順常性而自至耳，非摩拭○循古而不摩。一本作磨。王云：摩，消滅也。雖常通物而不失及巳，雖理於今，常循於古之道焉。自古及今，其名不摩滅也。拭，音式。"
                },
                {
                    "paragraph": "大人之誠。",
                    "zhushu": "不爲而自得，故曰誠。"
                },
                {
                    "paragraph": "子綦有八子，陳諸前。召九方歅曰：“爲我相吾子，孰爲祥？”九方歅曰：“梱也爲祥。”子綦瞿然喜曰：“奚若？”曰：“梱也將與國君同食，以終其身。”子綦索然出涕曰：“吾子何爲以至於是極也？”九方歅曰：“夫與國君同食，澤及三族，而况於父母乎？今夫子聞之而泣，是禦福也。子則祥矣，父則不祥。”子綦曰：“歅！汝何足以識之而梱祥邪？盡於酒肉，入於鼻口矣，而何足以知其所自來？吾未嘗爲牧而牂生於奥，未嘗好田而鶉生於宎，若勿怪，何邪？",
                    "zhushu": "夫所以怪，出於不意故也。○九方歅，音因，李烏鷄反，又音煙，善相馬人。淮南子作九方皐。爲我，于僞反。相，息亮反。梱音困，又口本反，子綦子名。瞿然，紀具反，司馬云：喜貌。本亦作爨，吁縳反，字林云：大視貌。李云：驚視貌。索然，悉各反，又色白反。司馬云：涕下貌。禦，魚吕反，距也，逆也。甞，如字，本或作曾，才能反。牂，子郎反，爾雅云：牝羊也。奥，烏報反，西南隅未地也。一曰豕牢也。好，呼報反。宎，字又作𥥛，烏弔反，徐烏了反。司馬云：東北隅也。一云：東南隅鶉火地生鶉也。一云窟也。郭徒忽反，字林穴下反。"
                },
                {
                    "paragraph": "吾所與吾子遊者，遊於天地。",
                    "zhushu": "不有所爲○天地司馬本地作泊。云。亂也。崔本同。"
                },
                {
                    "paragraph": "吾與之邀樂於天，吾與之邀食於地，",
                    "zhushu": "隨所遇於天地耳。邀，遇也。○邀，古堯反。樂音洛。"
                },
                {
                    "paragraph": "吾不與之爲事，不與之爲謀，不與之爲怪，",
                    "zhushu": "怪，異也。循常任性，脫然自爾。"
                },
                {
                    "paragraph": "吾與之乗天地之誠而不以物與之相櫻，",
                    "zhushu": "斯不爲也。"
                },
                {
                    "paragraph": "吾與之一委蛇而不與之爲事所宜。",
                    "zhushu": "斯順耳，無擇也。"
                },
                {
                    "paragraph": "今也然有世俗之償焉。",
                    "zhushu": "夫有功於物，物乃報之。吾不爲功而償之，何也？○償，時亮反，又音賞。"
                },
                {
                    "paragraph": "凡有怪徴者，必有怪行，殆乎非我與吾子之罪，幾天與之也。",
                    "zhushu": "今無怪行而有怪徴，故知其天命也。○行，下孟反，注同。"
                },
                {
                    "paragraph": "吾以是泣也。”",
                    "zhushu": "夫爲而然者，勿爲則已矣。不爲而自至，則不可柰何也，故泣之。"
                },
                {
                    "paragraph": "無幾何而使梱之於燕，盗得之於道，全而鬻之則難，不若刖之則易。",
                    "zhushu": "全恐其逃，故不如刖之易售也。○幾，居豈反。燕音煙。鬻之，音育，絶句。本作鬻之難。刖音月，又五刮反。易，以豉反，注同。售，受又反。"
                },
                {
                    "paragraph": "於是刖而鬻之於齊，適當渠公之街，然身食肉而終。齧缺遇許由，曰：“子將奚之？”曰：“將逃堯。”曰：“奚謂邪？”曰：“夫尭畜畜然仁，吾恐其爲天下𥬇，後世其人與人相食與？",
                    "zhushu": "仁者爭尚之原故也。○渠公，或云渠公，齊之富室，爲街正，買梱自代，終身食肉至死。一云渠公屠者，與梱君臣同食肉也。街音佳，一本作術。然身食肉，終，本或作身肉食者，誤。畜畜，許六反，郭他六反，李云：行仁貌。王云：䘏愛勤勞之貌。人與如宇人相食。與音餘，言將馳走於仁義，不復營農，飢則相食。"
                },
                {
                    "paragraph": "夫民不難聚也，愛之則親，利之則至，譽之則勸，致其所惡則散。愛利出乎仁義，捐仁義者寡，利仁義者衆。夫仁義之行，唯且無誠，",
                    "zhushu": "仁義旣行，將僞以爲之。○譽音餘。惡，烏路反。行，下孟反。"
                },
                {
                    "paragraph": "且假夫禽貪者器。",
                    "zhushu": "仁義可見，則夫貪者，將假斯器以獲其志。○且假夫禽貪者器，司馬云：禽之貪者，殺害無極；仁義貪者，傷害無窮。"
                },
                {
                    "paragraph": "是以一人之斷制利天下，",
                    "zhushu": "若夫仁義各出其情，則其斷正不制乎一人。"
                },
                {
                    "paragraph": "譬之猶一覕也。",
                    "zhushu": "覕，割也。萬物萬形，而以一劑割之，則有傷也。覕，郭薄結反。向，芳舌反。司馬云：暫見貌，又甫莅反，又普結反，又初栗反。劑，子隨反。"
                },
                {
                    "paragraph": "夫堯知賢人之利天下也，而不知其賊天下也，夫唯外乎賢者知之矣。”",
                    "zhushu": "外賢則賢不僞，"
                },
                {
                    "paragraph": "有暖姝者，有濡需者，有卷婁者。所謂暖姝者，學一先生之言則暖暖姝姝而私自說也。自以爲足矣。而未知未始有物也",
                    "zhushu": "意盡形教，豈知我之獨化於玄冥之竟哉！○暖，吁爰反，又吁晚反，柔貌。姝，昌朱反，妖貌。濡音儒，又音如，安也。需音須，濡需，謂偷安須臾之頃。卷音權。婁音縷，卷婁，猶拘攣也。說音恱。竟音境。"
                },
                {
                    "paragraph": "是以謂暖姝者也。濡需者，豕蝨是也。擇䟽鬛，自以廣宫大囿，奎蹄曲隈，乳間股脚，自以爲安室利處，不知屠者之一旦鼓臂布草操煙火，而己與豕俱焦也。此以域進，此以域退。此其所謂濡需者也。",
                    "zhushu": "非有通變，藐世之才，而偷安乎一時之利者，皆豕蝨者也。○蝨音瑟。奎，苦圭反，本亦作睽。曲隈，鳥回反，向云：股間也。暖室，奴緩反，又虚爰反，一本作安室。操，七曹反。"
                },
                {
                    "paragraph": "卷婁者，舜也。羊肉不慕蟻。蟻慕羊肉。羊肉羶也。舜有羶行，百姓恱之，故三徙成都。至鄧之虚而十有萬家。尭聞舜之賢。舉之童土之地。曰兾得其來之澤。舜舉乎童土之地。年齒長矣。聦明衰矣。而不得休歸。所謂卷婁者也。",
                    "zhushu": "聖人之形，不異凡人，故耳目之用衰也。至於精神，則始終常全耳。若少則未成，及長而衰，則聖人之聖，曾不崇朝，可乎？○羊肉不慕蟻，魚綺反。李云：年長心勞，無愛樂之志，是猶羊肉不慕蟻也。羶，設然反。行，下孟反。鄧向云：邑名。之虚，音墟，本又作墟。童土，如字，又音社，向云：童土也，無草木地。長，丁丈反，注同。少，詩召反。"
                },
                {
                    "paragraph": "是以神人惡衆至，",
                    "zhushu": "衆自至耳，非好而致之。○惡，烏路反。好，呼報反。"
                },
                {
                    "paragraph": "衆至則不比，不比則不利也。",
                    "zhushu": "明舜之所以有天下，盖於不得巳耳，豈比而利之。○比，毗至反，下注同。"
                },
                {
                    "paragraph": "故無所甚親，無所甚踈，抱德煬和，以順天下，此謂眞人。於蟻棄知，於魚得計，於羊棄意。",
                    "zhushu": "於民則䝉澤，於舜則形勞。○煬，郭音羊，徐餘亮反。和，李云：煬，炙也，爲和氣所炙。知音智。於蟻弃知，於魚得計，於羊弃意。司馬云：蟻得水則死，魚得水則生，羊得水則病。一說云：眞人無羶，故不致蟻，是蟻弃知也。共處相忘之大道，無沾濡之德，是魚得計也。羊無羶行而不致蟻，是羊弃意也。"
                },
                {
                    "paragraph": "以目視目，以耳聽耳，以心復心。",
                    "zhushu": "此三音，未能無其耳目心意也。"
                },
                {
                    "paragraph": "若然者，其平也繩，",
                    "zhushu": "未能去繩而自平。○去，起吕反。"
                },
                {
                    "paragraph": "其變也循。",
                    "zhushu": "未能絶迹而玄㑹。"
                },
                {
                    "paragraph": "古之眞人，以天待之，",
                    "zhushu": "居無事以待事，事斯得。"
                },
                {
                    "paragraph": "不以人入天。",
                    "zhushu": "以有事求無事，事愈荒。"
                },
                {
                    "paragraph": "古之眞人，得之也生，失之也死，得之也死，失之也生。",
                    "zhushu": "死生得失，各隨其所居耳。於生爲得，於死或復爲失，未始有常也。○復，訣又反。"
                },
                {
                    "paragraph": "藥也，其實，堇也，桔梗也，雞𢋊也，豕零也，是時爲帝者也，何可勝言。",
                    "zhushu": "當其所湏則無賤，非其時則無貴。容賤有時，誰能常也。○堇音謹，郭音覲，徐音靳，司馬云：烏頭也，治風冷痺。桔音結，本亦作結。梗，古猛反。司馬云：桔梗，治心腹血瘀瘕痺。雞癕，徐於容反，本或作壅，音同。司馬云：即雞頭也，名芡，與藕子合爲散，服之延年。豕零，司馬本作豕嚢，云：名猪苓，根似猪卵，可以治渴。案：四者皆藥草名，是時爲帝者也。司馬云：藥草有時迭相爲帝，謂其王相休廢，藥各得所用也。勝音升。"
                },
                {
                    "paragraph": "句踐也，以甲楯三千棲於㑹稽。唯種也，能知亡之所以存，唯種也，不知其身之所以愁。故曰：鴟目有所適，鶴脛有所節，解之也悲。",
                    "zhushu": "各適其一時之用，不能靡所不可，則有時而失。有時而失，故有時而悲矣。解，去也。○句音鉤。楯，純尹反，徐音尹。棲音西，李云：登山曰棲。㑹，古外反。稽音雞。種，章勇反，越大夫名也。吳越春秋云：姓文，字少禽。所以存，本又作可以存，言知越雖亡，可以存也。鴟，尺夷反。脛，刑定反。解，佳買反，司馬云：去也，一音懈。"
                },
                {
                    "paragraph": "故曰：風之過河也，有損焉，日之過河也有損焉。",
                    "zhushu": "有形者自然相與爲累，唯外夫形者磨之而不磷。○有損有形，自然相累。世能累物，物能累人，故大夫種所以不免也。磷，鄰鎮反。"
                },
                {
                    "paragraph": "請只風與日相與守河，而河以爲未始其攖也，",
                    "zhushu": "實巳損矣，而不自覺。"
                },
                {
                    "paragraph": "恃源而徃者也。",
                    "zhushu": "所以不覺。非不損也。恃源徃也。○恃本亦作恃源而注者也。水由源注。雖遇風曰不能損也。道成其性。雖在於世不能移也。"
                },
                {
                    "paragraph": "故水之守土也審，影之守人也審，物之守物也審。",
                    "zhushu": "無意則止於分，所以爲審。"
                },
                {
                    "paragraph": "故目之於明也殆，耳之於聦也殆，心之於殉也殆。",
                    "zhushu": "有意則無崖，故殆。"
                },
                {
                    "paragraph": "凡能其於府也殆，殆之成也不給改，",
                    "zhushu": "所以貴其無能，而任其天然。"
                },
                {
                    "paragraph": "禍之長也兹萃，",
                    "zhushu": "萃，聚也。苟不能忘知，則禍之長也多端矣。○長，丁丈反，注同。莘，所巾反，李云：多也。本又作萃。"
                },
                {
                    "paragraph": "其反也縁功，",
                    "zhushu": "反守其性，則其功不作而成。"
                },
                {
                    "paragraph": "其果也待乆。",
                    "zhushu": "欲速則不果。"
                },
                {
                    "paragraph": "而人以爲己寳。不亦悲乎。",
                    "zhushu": "已寳，謂有其知能。"
                },
                {
                    "paragraph": "故有亡國戮民無已",
                    "zhushu": "皆有其身之禍。"
                },
                {
                    "paragraph": "不知問是也。",
                    "zhushu": "不知問禍之所由，由乎有心而脩心以救禍也。"
                },
                {
                    "paragraph": "故足之於地也踐。雖踐，恃其所不蹍而後善博也；人之知也少。雖少，恃其所不知而後知天之所謂也。",
                    "zhushu": "夫忘天地，遺萬物，然後蜩翼可得而知也，况欲知天之所謂，而可以不無其心哉！○恃其所不蹍，女展反。李云：一足常不徃，故能行廣逺也。"
                },
                {
                    "paragraph": "知大一，知大隂。知大目，知大均。知大方，知大信。知大定，至矣。大一通之，",
                    "zhushu": "道也。"
                },
                {
                    "paragraph": "大隂解之，",
                    "zhushu": "用其分内，則萬事無滯也。○解音蟹，下同，又佳買反。"
                },
                {
                    "paragraph": "大目視之，",
                    "zhushu": "用萬物之自見，亦犬目也。"
                },
                {
                    "paragraph": "大均縁之，",
                    "zhushu": "因其本性，令各自得，則大均也。○令，力呈反，下同。"
                },
                {
                    "paragraph": "大方體之，",
                    "zhushu": "體之使各得其分，則萬方俱得，所以爲大方也。"
                },
                {
                    "paragraph": "大信稽之，",
                    "zhushu": "命之所期，無令越逸，斯大信也。"
                },
                {
                    "paragraph": "大定持之。",
                    "zhushu": "眞不撓則自定，故持之以大定，斯不持也。○撓，乃孝反。"
                },
                {
                    "paragraph": "盡有天，",
                    "zhushu": "夫物未有無自然者也。"
                },
                {
                    "paragraph": "循有照，",
                    "zhushu": "循之則明，無所作也。"
                },
                {
                    "paragraph": "冥有樞，",
                    "zhushu": "至理有極，但當冥之，則得其樞要也。○樞，尺朱反。"
                },
                {
                    "paragraph": "始有彼。",
                    "zhushu": "始有之者彼也，故我述而不作。"
                },
                {
                    "paragraph": "則其解之也，似不解之者，",
                    "zhushu": "天解任彼，則彼自解，解之無功，故似不解。"
                },
                {
                    "paragraph": "其知之也，似不知之也，",
                    "zhushu": "用彼知也。"
                },
                {
                    "paragraph": "不知而後知之。",
                    "zhushu": "我不知，則彼知自用，彼知自用，則天下莫不皆知也。"
                },
                {
                    "paragraph": "其問之也，不可以有崖，",
                    "zhushu": "應物宜而無方。"
                },
                {
                    "paragraph": "而不可以無崖。",
                    "zhushu": "各以其分。"
                },
                {
                    "paragraph": "頡滑有實，",
                    "zhushu": "萬物雖頡滑不同，而物物各自有實也。○頡，徐下結反。滑，乎八反。向云：頡滑，謂錯亂也。"
                },
                {
                    "paragraph": "古今不代，",
                    "zhushu": "各自有故，不可相代。"
                },
                {
                    "paragraph": "而不可以虧，",
                    "zhushu": "宜各盡其分也。"
                },
                {
                    "paragraph": "則可不謂有大揚搉乎！",
                    "zhushu": "搉而揚之，有大限也。○揚搉，音角，又可學反。三蒼云：搉，敵也。許慎云：揚㩁，粗略法度。王云：搉略而揚顯之也。"
                },
                {
                    "paragraph": "闔不亦問是已，奚惑然爲？",
                    "zhushu": "若問其大搉，則物有至分，故忘巳恁物之理可得而知也，奚爲而惑若此也。"
                },
                {
                    "paragraph": "以不惑解惑，復於不惑，是尚大不惑。",
                    "zhushu": "夫惑不可解，故尚大不惑，愚之至也。是以聖人從而任之，所以皇王殊迹，隨世爲名也。○解，佳買反，蟹同。復音服，又扶六反。"
                }
            ]
        },
        {
            "name": "莊子雜篇則陽第二十五",
            "paragraphs": [
                {
                    "paragraph": "莊子雜篇則陽第二十五",
                    "zhushu": "音義曰：以人各篇。",
                    "type": 1
                },
                {
                    "paragraph": "則陽遊於楚，夷節言之於王，王未之見。夷節歸，彭陽見王果曰：“夫子何不譚我於王？”王果曰：“我不若公閱休。”彭陽曰：“公閱休奚爲者邪？”曰：“冬則擉鼈于江，夏則休乎山樊。有過而問者，曰：‘此予宅也。’",
                    "zhushu": "言此者，以抑彭陽之進趨。○則陽，司馬云：名則陽，字彭陽也。一云：姓彭，名則陽，周初人也。夷節，楚臣。王果：司馬云：楚賢人。譚音談，本亦作談。李云：說也。郭徒堪反，徐徒暗反。公閱休，隱士也。閱音悅。擉，初角反，又敕角反。司馬云：刺也。郭音觸，徐下六反，一音捉。樊音煩，李云：傍也。司馬云：隂也。廣雅云：邉也。予宅：司馬云：以隱居山隂自顯也。"
                },
                {
                    "paragraph": "夫夷節己不能，而况我乎？吾又不若夷節。夫夷節之爲人也，無德而有知，不自許以之神其交，固顛冥乎冨貴之地。",
                    "zhushu": "言巳不若夷節之好冨貴，能交結意盡形名，任知以干上也。知音智，注同。顛冥音眠。司馬云：顛冥，猶迷惑也。言其交結人主，情馳冨貴。"
                },
                {
                    "paragraph": "非相𦔳以德，相𦔳消也。",
                    "zhushu": "茍進，故德薄而名消。"
                },
                {
                    "paragraph": "夫凍者假衣於春，暍者反冬乎冷風。",
                    "zhushu": "言巳順四時之施，不能赴彭陽之意。○暍音謁，字林云：傷暑也。施，始豉反，下同。"
                },
                {
                    "paragraph": "夫楚王之爲人也，形尊而嚴，其於罪也，無赦如虎。非夫佞人正德，其孰能橈焉。故聖人其窮也，使家人忘其貧；",
                    "zhushu": "淡然無欲樂，足於所遇，不以侈靡爲貴，而以道德爲榮，故其家人不識貧之可苦。○能橈，乃孝反，又呼毛反。王云：惟正德以至道服之，佞人以才辯奪之，故能泥橈之也。淡，徒暫反。"
                },
                {
                    "paragraph": "其逹也，使王公忘爵禄而化卑。",
                    "zhushu": "輕爵禄而重道德，超然坐忘，不覺榮之在身，故使王公失其所以爲高○而化卑，居高而以卑爲本也。本或作而化卑於人也。"
                },
                {
                    "paragraph": "其於物也，與之爲誤矣；",
                    "zhushu": "不以爲物自苦。"
                },
                {
                    "paragraph": "其於人也，樂物之通而保己焉。",
                    "zhushu": "通彼而不䘮我。○䘮，息浪反。"
                },
                {
                    "paragraph": "故或不言而飮人以和。",
                    "zhushu": "人各自得，斯飲和矣，豈待言哉？○飲，於鴆反。"
                },
                {
                    "paragraph": "與人並立而使人化",
                    "zhushu": "望其風而靡之。"
                },
                {
                    "paragraph": "父子之宜。彼其乎歸居",
                    "zhushu": "，使彼父父子子各歸其所。"
                },
                {
                    "paragraph": "而一間其所施。",
                    "zhushu": "其所施同天地之德，故間靜而不二。○間音閑。"
                },
                {
                    "paragraph": "其於人心者，若是其逺也。故曰待公閱休。”",
                    "zhushu": "欲其釋楚王而從閱休，將以静泰之風鎮其動心也。"
                },
                {
                    "paragraph": "聖人逹綢繆",
                    "zhushu": "所謂玄通。○綢，直周反。繆，亡侯反。綢繆，猶纒綿也。又云。深奥也。"
                },
                {
                    "paragraph": "周盡一體矣。",
                    "zhushu": "無内外而皆洞照○周盡一體，所鑒綢繆，精麄洞盡，故言周盡一體。一體，天也。"
                },
                {
                    "paragraph": "而不知其然，性也。",
                    "zhushu": "不知其然而自然者，非性如何？"
                },
                {
                    "paragraph": "復命揺作而以天爲師。",
                    "zhushu": "揺者自摇，作者自作，莫不復命而師其天然也。○復命揺作，揺，動也。萬物動作生長，各有天然，則是復其命也。"
                },
                {
                    "paragraph": "人則從而命之也。",
                    "zhushu": "此非赴名而高其迹，師性而動，其迹自高，故人不能下其名也。○命，名也。"
                },
                {
                    "paragraph": "憂乎知，而所行𢘆無幾時，其有止也，若之何。",
                    "zhushu": "任知其行，則憂患相繼。○知音智。幾，居豈反。時其有止也，若之何？王云：憂乎智，謂有爲者，以形智不至爲憂也。不知用智必䘮䘮，而更以不智爲憂。及其智之所行，有弊無濟，故其憂患相接，無湏臾停息，故曰恒無幾時其有止也。不能遺智去憂，非可憂如何。"
                },
                {
                    "paragraph": "生而美者，人與之鑑。不吿則不知其美於人也。",
                    "zhushu": "鑑，鏡也。鑑物無私，故人美之。今夫鑑者，豈知鑑而鑑邪？生而可鑑，則人謂之鑑耳。若人不相告，則莫知其美於人。譬之聖人，人與之名○則不知其美於人。生便有見物之美，而爲無心，人與作名言鏡耳，故人美之；若不相告，即莫知其美於人。"
                },
                {
                    "paragraph": "若知之，若不知之，若聞之，若不聞之，其可喜也終無已",
                    "zhushu": "夫鑑之可喜，由其無情，不問知與不知，聞與不聞，來即鑑之，故終無巳。若鑑由聞知，則有時而廢也。"
                },
                {
                    "paragraph": "人之好之亦無已，性也。",
                    "zhushu": "若性所不好，豈能久照？○好，呼報反，注同。"
                },
                {
                    "paragraph": "聖人之愛人也，人與之名。不告則不知其愛人也。",
                    "zhushu": "聖人無愛，若鏡耳。然而事濟於物，故人與之名。若人不相告，則莫知其愛人也。"
                },
                {
                    "paragraph": "若知之，若不知之；若聞之，若不聞之，其愛人也終無已，",
                    "zhushu": "蕩然以百姓爲芻狗，而道合於愛人，故能無已。若愛人由乎聞知，則有時而衰也。"
                },
                {
                    "paragraph": "人之安之亦無已，性也。",
                    "zhushu": "性之所安，故能乆。"
                },
                {
                    "paragraph": "舊國舊都，望之暢然，",
                    "zhushu": "得舊猶暢然，况得性乎○暢然，喜恱貌。"
                },
                {
                    "paragraph": "雖使丘陵草木之緡，",
                    "zhushu": "緡，合也。○緡，民忍反，徐音昏，司馬云：盛也。"
                },
                {
                    "paragraph": "入之者十九，猶之暢然，况見見聞聞者也。",
                    "zhushu": "見所甞見，聞所嘗聞，而猶暢然，况體其體，用其性也。○十九，謂見十識九也。見見聞聞，見所見，聞所聞。"
                },
                {
                    "paragraph": "以十仞之臺縣衆間者也。",
                    "zhushu": "衆之所習，雖危猶間，况聖人之無危。○縣音玄。間音閑，注同，元嘉本作閑。"
                },
                {
                    "paragraph": "冉相氏得其環中以隨成，",
                    "zhushu": "冉相氏，古之聖王也。居空以隨物，物自成。○冉相，息亮反，注同。"
                },
                {
                    "paragraph": "與物無終無始，無幾無時，",
                    "zhushu": "忽然與之俱徃。"
                },
                {
                    "paragraph": "日與物化者，一不化者也，",
                    "zhushu": "日與物化，故常無我。常無我，故常不化也。"
                },
                {
                    "paragraph": "闔嘗舎之。",
                    "zhushu": "言夫爲者，何不試舎其所爲乎。○舎音捨，注同。"
                },
                {
                    "paragraph": "夫師天而不得師天，",
                    "zhushu": "唯無所師，乃得師天。"
                },
                {
                    "paragraph": "與物皆殉，其以爲事也若之何？",
                    "zhushu": "雖師天猶未免於殉，奚足事哉？師天猶不足稱事，况又下斯邪？○殉，辝俊反。"
                },
                {
                    "paragraph": "夫聖人未始有天，未始有人，未始有始，未始有物，與世偕行而不替，所行之備而不洫，其合之也若之何？",
                    "zhushu": "都無乃㝠合○所行之備而不洫，音溢，郭許的反，李虚域反，濫也。王云：壞敗也。無心偕行，何徃而不至？故曰皆殉也。所行，行備而物我無傷，故無壞敗也。"
                },
                {
                    "paragraph": "湯得其司御門，尹登恒爲之傅之，",
                    "zhushu": "委之百官而不與焉。○門尹登恒，向云：門尹，官名。登𢘆，人名。爲，于僞反，下同。傅，音付，下同。與，音預。"
                },
                {
                    "paragraph": "從師而不囿，",
                    "zhushu": "任其自聚，非囿之也；縱其自散，非解之也。"
                },
                {
                    "paragraph": "得其隨成，爲之司其名",
                    "zhushu": "司御之屬，亦能隨物之自成也，而湯得之，所以名寄於物，而功不在巳。"
                },
                {
                    "paragraph": "之名嬴法，得其兩見。",
                    "zhushu": "名法者，巳過之迹，而非適足也，故曰嬴然無心者，寄治於羣司，則其名迹並見於彼。○嬴音盈。法得其兩，見，賢遍反，註同。得其隨成之道，以司其名，名實法立，故得兩見，猶人鑑之相得也。治，直吏反。"
                },
                {
                    "paragraph": "仲尼之盡慮，爲之傅之。",
                    "zhushu": "仲尼曰：天下何思何慮？慮巳：盡矣。若有纎芥之，慮，豈得寂然不動，應感無窮，以輔萬物之自然也？"
                },
                {
                    "paragraph": "容成氏曰：“除日無歲，",
                    "zhushu": "今所以有歲而存日者，爲有死生故也。若無死無生，則歲日之計除。也。○容成。老于師也。"
                },
                {
                    "paragraph": "無内無外。”",
                    "zhushu": "無彼我則無内外也。"
                },
                {
                    "paragraph": "魏瑩與田侯牟約，田侯牟背之。魏瑩怒，將使人刺之。犀首聞而耻之，曰：“君爲萬乗之君也，而以匹夫從讎。衍請受甲二十萬，爲君攻之，虜其人民，係其牛馬，使其君内𤍠發於背，然後㧞其國。忌也出走，然後抶其背，折其脊。”季子聞而耻之，曰：“築十仞之城，城者旣十仞矣，則又壞之，此胥靡之所苦也。今兵不起七年矣，此王之基也。衍，亂人，不可聽也。”華子聞而醜之，曰：“善言伐齊者，亂人也；善言勿伐者，亦亂人也；謂伐之與不伐亂人也者，又亂人也。”君曰：“然則若何？”曰：“君求其道而已矣。”惠子明之而見戴𣈆人。戴𣈆人曰：“有所謂蝸者，君知之乎？”曰：“然。",
                    "zhushu": "蝸至微而有兩角。○魏瑩，郭本作瑩，音罃磨之瑩。今本多作罃，乙耕反。司馬云：魏惠王也。與田侯，一本作田侯牟，司馬云：田侯，齊威王也。名牟，桓公子。案史記威王名囚，不名牟約，徐於妙反，又如字。司馬云：約誓在惠王二十六年。背，音佩。刺，七賜反。犀首，魏官名也。司馬云：若今虎牙將軍。公孫衍爲此官。元嘉本作齒首。乗，繩證反。爲君，于僞反，下請爲君同。忌也出走。忌畏而走。或言圍之也。元嘉本忌作亡。抶，敕一反。三蒼云：擊也。郭云：秩又豬栗反。折，之舌反。季子，魏臣。壞音怪。華子，亦魏臣也。惠子，惠施也。見，賢遍反，下同。戴𣈆人，梁國賢人。惠施薦之於魏王。蝸，音𤓰，郭音戈。李云：蝸蟲有兩角，俗謂之蝸牛。三蒼云：小牛螺也。云：俗各黃犢。"
                },
                {
                    "paragraph": "有國於蝸之左角者曰觸氏，有國於蝸之右角者曰蠻氏，時相與爭地而戰，伏尸數萬，逐北旬有五日而後反。”",
                    "zhushu": "誠知所爭者若此之細也，則天下無爭矣。○數，色主反。北如字，又音佩，軍走曰北。"
                },
                {
                    "paragraph": "君曰：“噫，其虚言與。”曰：“臣請爲君實之。君以意在四方上下有窮乎？”君曰：“無窮。”曰：“知遊心於無窮，而反在通逹之國，",
                    "zhushu": "人迹所及爲通。逹，謂今四海之内也。噫，於其反。與音餘。"
                },
                {
                    "paragraph": "若存若亡乎？”君曰：“然。”",
                    "zhushu": "今自以四海爲大，然計在無窮之中，若有若無也。"
                },
                {
                    "paragraph": "曰：“通逹之中有魏，於魏中有梁，於梁中有王。王與蠻氏有辯乎？”君曰：“無辯。”",
                    "zhushu": "王與蠻氏，俱有限之物耳。有限則不問大小，俱不得與無窮者計也。雖復天地共在無窮之中，皆蔑如也。况魏中之梁，梁中之王，而足爭哉？○復，扶又反。"
                },
                {
                    "paragraph": "客出，而君惝然若有亡也。",
                    "zhushu": "自悼所爭者細。○惝音敞，字林云：惘也，又吐蕩反。"
                },
                {
                    "paragraph": "客出，惠子見。君曰：“客，大人也，聖人不足以當之。”惠子曰：“夫吹管也，猶有嗃也。吹劒首者，吷而已矣。堯舜，人之所譽也。道堯舜於戴𣈆人之前，譬猶一吷也。”",
                    "zhushu": "曽不足聞。○筦音管，本亦作管。嗃，許交反，管聲也。玉篇呼洛反，又呼教反，廣雅云：鳴也。劒首，司馬云：謂劒環頭小孔也。吷音血，又呼恱反，司馬云：吷然如風過。譽音餘。"
                },
                {
                    "paragraph": "孔子之楚，舎於蟻丘之漿。其鄰有夫妻臣妾登極者，子路曰：“是稯稯何爲者邪？”仲尼曰：“是聖人僕也。是自埋於民，",
                    "zhushu": "與民同。○蟻丘，魚綺反。李云：蟻丘，山名。漿：李云：賣漿家。司馬云：謂逆旅舎，以菰蔣草覆之也。登極：司馬云：極，屋楝也，升之以觀也。一云：極，平頭屋也。稯音揔，字亦作揔。李云：聚貌。又作稷，一本作稷，初力反。聖人僕，謂懷聖德而隱僕𨽾也。司馬本僕作樸，謂聖人坏樸。"
                },
                {
                    "paragraph": "自藏於畔，",
                    "zhushu": "進不榮華，退不枯槁，○藏於畔。王云：修田農之業，是隱藏於壠畔。"
                },
                {
                    "paragraph": "其聲銷，",
                    "zhushu": "損其名也。○銷，音消，司馬云：小也。損，本亦作損。"
                },
                {
                    "paragraph": "其志無窮，",
                    "zhushu": "規是生也。"
                },
                {
                    "paragraph": "其口雖言，其心未嘗言。",
                    "zhushu": "所言者皆世言，"
                },
                {
                    "paragraph": "方且與世違，而心不屑與之俱。",
                    "zhushu": "心與世異，○不屑。屑，絜也。不絜世也，本或作肯。"
                },
                {
                    "paragraph": "是陸沈者也，",
                    "zhushu": "人中隱者，譬無水而沈也。○陸沈。司馬云：當顯而反隱。如無水而沈也。"
                },
                {
                    "paragraph": "是其市南宜僚邪？”子路請徃召之。孔子曰：“已矣！彼知丘之著於己也，",
                    "zhushu": "著，明也。"
                },
                {
                    "paragraph": "知丘之適楚也。以丘爲必使楚王之召己也，彼且以丘爲佞人也。夫若然者，其於佞人也，羞聞其言，而况親見其身乎？而何以爲存？”",
                    "zhushu": "不如舎之。以從其志。"
                },
                {
                    "paragraph": "子路徃視之，其室虚矣。",
                    "zhushu": "果逃去也。"
                },
                {
                    "paragraph": "長梧封人問子牢曰：“君爲政焉勿鹵莽，治民焉勿滅裂。",
                    "zhushu": "鹵莽滅裂，輕脫末略，不盡其分。○長梧，地名。封人，守封疆之人。子牢。司馬云：即琴牢，孔子弟子。鹵音魯。莽，莫古反，又如字。滅裂，猶短草也。李云：謂不熟也。司馬云：鹵莽，猶麄粗也，謂淺耕稀種也。滅裂，斷其草也。"
                },
                {
                    "paragraph": "昔予爲禾，耕而鹵莽之，則其實亦鹵莽而報予；芸而滅裂之，其實亦滅裂而報予。予來年變齊，深其耕而熟耰之，",
                    "zhushu": "功盡其分，無所不至。○芸音云，除草也。亦齊，才細反，司馬如字，云：變更也。謂變更所法也。齊，同也。耰音憂，司馬云：鋤也。廣雅云：推也。字林云：摩田器也。"
                },
                {
                    "paragraph": "其禾繁以滋，予終年厭飱。”莊子聞之曰：“今人之治其形，理其心，多有似封人之所謂遁其天，離其性，滅其情，亡其神，以衆爲",
                    "zhushu": "夫遁離滅亡，以衆爲之所致也。若各致其極，則何患也。○飱音孫，本又作飱離，力智反，下同。衆爲，如字，王云：凡事所可爲者也。遯離滅亡，皆猶衆爲。衆爲，所謂鹵莽也。司馬本作爲僞。"
                },
                {
                    "paragraph": "故，鹵莽其性者，欲惡之孽，爲性萑葦",
                    "zhushu": "萑葦害禾稷，欲惡傷正性。○惡，烏洛反，注並同。孽，魚列反。萑音丸。葦𩔖葦，干鬼反，蘆也。"
                },
                {
                    "paragraph": "蒹葭，始萌以扶吾形，",
                    "zhushu": "形扶踈則神氣傷。○蒹，古恬反，廉也。葭，音加，亦蘆也。"
                },
                {
                    "paragraph": "尋擢吾性，",
                    "zhushu": "以欲惡引性，不止於當。"
                },
                {
                    "paragraph": "並潰漏發，不擇所出，漂疽疥癕，内𤍠溲膏是也。”",
                    "zhushu": "此鹵莽之報也。故治性者，安可以不齊其至分？○潰，回内反。漏發，李云：謂精氣散泄，上潰下漏，不擇所出也。漂，本亦作瘭，徐敷妙反，又匹招反，一音必招反。疽，七餘反。瘭疽，謂病瘡膿出也。疥音界。溲，本或作瘦，所求反。○，司馬云：謂虚勞人尿上生肥白沫也。皆爲利欲感動，失其正氣，不如深耕熟耰之有實。齊，才細反，又如字。"
                },
                {
                    "paragraph": "栢矩學於老聃，曰：“請之天下遊。”老聃曰：“已矣，天下猶是也。”又請之，老聃曰：“汝將何始？”曰：“始於齊。”至齊。見辜人焉，推而強之，解朝服而幕之，號天而哭之，曰：“子乎，子乎！天下有大菑，子獨先離之。”曰：“莫爲盗，莫爲殺人。",
                    "zhushu": "殺人大菑，謂自此以下事大菑旣有，則雖戒以莫爲，其可得已乎。○栢矩，有道之人。辜，罪也。李云：謂應死人也。元嘉本作幸人。強，其良反，字亦作彊。朝，古遥反。莫，音幕，司馬云：覆也。號，戸刀反。菑，音哉，離著也。"
                },
                {
                    "paragraph": "榮辱立，然後覩所病；",
                    "zhushu": "各自得則無榮辱，得失紛紜，故榮辱立。榮辱立，則夸其所謂辱，而跂其所謂榮矣。奔馳乎夸跂之間，非病如何？"
                },
                {
                    "paragraph": "貨財聚，然後覩所爭。",
                    "zhushu": "若以知足爲冨，將何爭乎？"
                },
                {
                    "paragraph": "今立人之所病，聚人之所爭，窮困人之身，使無休時，欲無至此，得乎？",
                    "zhushu": "上有所好，則下不能安其本分。○好，呼報反。"
                },
                {
                    "paragraph": "古之君人者，以得爲在民，以失爲在己，",
                    "zhushu": "君莫之失，則民自得矣。"
                },
                {
                    "paragraph": "以正爲在民，以枉爲在己。",
                    "zhushu": "君莫之枉，則民自正。"
                },
                {
                    "paragraph": "故一形有失其形者，退而自責。",
                    "zhushu": "夫物之形性，何爲而失哉？皆由人君撓之，以至斯患耳。故自責。"
                },
                {
                    "paragraph": "今則不然，匿爲物而愚不識，",
                    "zhushu": "反其性，匿也；用其性，顯也。故爲物所顯則皆識。匿，女力反。愚，一本作遇不識，反物性而強令識之。"
                },
                {
                    "paragraph": "大爲難而罪不敢，",
                    "zhushu": "爲物所易則皆敢。○大爲難而罪不敢。王云：凡所施爲者，皆用物之所能，則莫不易而敢矣。而故大爲艱難，令出不能，物有不敢者，則因罪之。易，以豉反。"
                },
                {
                    "paragraph": "重爲任而罰不勝，",
                    "zhushu": "輕其所任，則皆勝。○勝音升，註同。"
                },
                {
                    "paragraph": "遠其塗而誅不至。",
                    "zhushu": "適其足力則皆至。"
                },
                {
                    "paragraph": "民知力竭，則以僞繼之。",
                    "zhushu": "將以避誅罰也。○知音智，下同。"
                },
                {
                    "paragraph": "日出多僞，士民安取不僞？",
                    "zhushu": "主日：興僞士於何許得其眞乎？"
                },
                {
                    "paragraph": "夫力不足則僞，知不足則欺，財不足則盗。盗竊之行，於誰責而可乎？”",
                    "zhushu": "當責上也。"
                },
                {
                    "paragraph": "蘧伯玉行年六十而六十化，",
                    "zhushu": "亦能順世而不係於彼我故也。○蘧，其居反。"
                },
                {
                    "paragraph": "未嘗不始於是之，而卒詘之以非也，",
                    "zhushu": "順物而暢，物情之變然也。○詘，起勿反，廣雅云：曲也。郭音黜。"
                },
                {
                    "paragraph": "未知今之所謂是之非五十九非也。",
                    "zhushu": "物情之變，未始有極，"
                },
                {
                    "paragraph": "萬物有乎生而莫見其根，有乎出而莫見其門。",
                    "zhushu": "無根無門，忽爾自然，故莫見也。唯無其生，亡其出者，爲能覩其門而惻其根也。"
                },
                {
                    "paragraph": "人皆尊其知之所知，而莫知恃其知之所不知而後知，可不謂大疑乎。",
                    "zhushu": "我所不知，物有知之者矣。故用物之知，則無所不知，獨任我知，知其寡矣。今不恃物以知，而自尊其知，則物不告我，非大疑如何？"
                },
                {
                    "paragraph": "已乎已乎，且無所逃。",
                    "zhushu": "不能用彼，則寄身無地。"
                },
                {
                    "paragraph": "此則所謂然與，然乎？",
                    "zhushu": "自謂然者，天下未之然也。○與音餘，又如字。然乎，言未然。"
                },
                {
                    "paragraph": "仲尼問於大史大弢、伯常蹇、狶韋曰：“夫衛靈公飮酒湛樂，不聽國家之政，田獵畢弋，不應諸侯之際。其所以爲靈公者何邪？”大弢曰：“是因是也。”",
                    "zhushu": "靈即是無道之謚也。○太史音泰。弢，吐刀反，人名。伯常。蹇，起䖍反，人名。狶，本亦作俙，同虚豈反，又音希，郭音郗，李音熈韋。李云：狶韋者，太史官名。湛，丁南反，樂之乆也，李常滛反。樂音洛。應，應對之應。諸侯之際，司馬云：盟㑹之事。"
                },
                {
                    "paragraph": "伯常騫曰：“夫靈公有妻三人，同濫而浴。",
                    "zhushu": "男女同浴，此無禮也。○同濫，徐明暫反，或力暫反，浴器也。"
                },
                {
                    "paragraph": "史鰌奉御而進所，搏幣而扶翼。",
                    "zhushu": "以鰌爲賢，而奉御之勞，故搏幣而扶翼之，使其不得終禮，此其所以爲肅賢也。幣者，奉御之物。○史鰌音秋，司馬云：史，魚也。搏音博。弊，郭作弊，帛也，徐扶世反，司馬音蔽，云：引衣裳自蔽。扶翼，司馬云：謂公及浴女相扶翼自隱也。此殊郭義。"
                },
                {
                    "paragraph": "其慢若彼之甚也，見賢人若此其肅也，是其所以爲靈公也。”",
                    "zhushu": "欲以肅賢，𥙷其私慢。靈有二義，亦可謂善，故仲尼問焉。"
                },
                {
                    "paragraph": "狶韋曰：“夫靈公也死，卜葬於故墓不吉，卜葬於沙丘而吉。掘之數仞，得石槨焉。洗而視之，有銘焉，曰：‘不馮其子。靈公奪而里之。’夫靈公之爲靈也久矣，",
                    "zhushu": "子謂蒯，聵也。言不馮其子，靈公將奪女處也。夫物皆先有其命，故來事可知也。是以凡所爲者，不得不爲；凡所不爲者，不可得爲。而愚者以爲之在巳，不亦妄乎？○故墓，一本作大墓。沙丘，地名。掘，其月反，又其勿反。數，所主反。洗，西禮反。馮音憑。其子靈公，郭讀絶句。司馬以其子字絶句，云：言子孫不足可憑，故使公得此處爲冡也。奪而里，而，汝也。里，居處也。一本作奪而埋之。蒯，起怪反。瞶，五怪反。蒯瞶，衛莊公名。女音汝。處，昌慮反。"
                },
                {
                    "paragraph": "之二人何足以識之！”",
                    "zhushu": "徒識巳然之見事耳，未知巳然之出於自然也。○見，賢遍反。"
                },
                {
                    "paragraph": "少知問於大公調曰：“何謂丘里之言？”大公調曰：“丘里者，合十姓百名而以爲風俗也。合異以爲同，散同以爲異。令指馬之百體而不得馬，而馬係於前者，立其百體而謂之馬也。是故丘山積卑而爲高，江河合水而爲大。大人合并而爲公。",
                    "zhushu": "無私於天下，則天下之風一也。○大公，音泰，下同。丘里，李云：四井爲邑，四邑爲丘，五家爲鄰，五鄰爲里。古者鄰里井邑，士風不同，猶今郷曲各自有方俗，而物不齊同。十姓百名，一姓爲十人，十姓爲百名，則有異有同，故合散以定之。卑如字，又音婢。合水，一本作合流。合并而爲公，合羣小之稱，以爲至公之一也。"
                },
                {
                    "paragraph": "是以自外入者，有主而不執；由中出者，有正而不距。",
                    "zhushu": "自外入者，大人之化也。由中出者，民物之性也。性各得正，故民無違心。化必至公，故主無所執。所以能合丘里而并天下，一萬物而夷羣異也。"
                },
                {
                    "paragraph": "四時殊氣，天不賜，故歲成；",
                    "zhushu": "殊氣自有，故能常有。若本無之而由天賜，則有時而廢。○賜，與也。"
                },
                {
                    "paragraph": "五官殊職，君不私，故國治；",
                    "zhushu": "殊職自有其才，故任之耳，非私而與之。○治，直吏反。"
                },
                {
                    "paragraph": "文武大人不賜，故德備；",
                    "zhushu": "文者自文，武者自武，非大人所賜也。若由賜而能，則有時而闕矣。豈唯文武，凡性皆然。"
                },
                {
                    "paragraph": "萬物殊理，道不私，故無名；無名故無爲，無爲而無不爲。",
                    "zhushu": "名止於實，故無爲；實各自爲，故無不爲。"
                },
                {
                    "paragraph": "時有終始，世有變化，",
                    "zhushu": "故無心者斯順。"
                },
                {
                    "paragraph": "禍福淳淳，",
                    "zhushu": "流行反覆。○淳淳，如字，王云：流，動流貌。覆，芳服反。"
                },
                {
                    "paragraph": "至有所拂者而有所宜。",
                    "zhushu": "於此爲戾，於彼或以爲宜。○拂，扶弗反，戾也，又音弗，又音弼。"
                },
                {
                    "paragraph": "自殉殊靣，",
                    "zhushu": "各自性其所是不能離也○自殉殊靣，廣雅云：靣，向也。謂心各不同而自殉焉。殊向自殉，是非天隔，故有所正者，亦有斯差。離，力智反。"
                },
                {
                    "paragraph": "有所正者有所差。",
                    "zhushu": "正於此者，或差於彼。"
                },
                {
                    "paragraph": "比於大澤，百材皆度；",
                    "zhushu": "無弃材也。○比於大澤，本亦作宅，百材皆度。度，居也。雖别區異所，大澤爲居，雖木石異端，同以太山爲壇，此可以當丘里之言也。"
                },
                {
                    "paragraph": "觀乎大山，木石同壇。",
                    "zhushu": "合異以爲同也。"
                },
                {
                    "paragraph": "此之謂丘里之言。”",
                    "zhushu": "言於丘里，則天下可知。"
                },
                {
                    "paragraph": "少知曰：“然則謂之道，足乎？”大公調曰：“不然。今計物之數不止於萬，而期曰萬物者，以數之多者號而讀之也。",
                    "zhushu": "夫有數之物，猶不止於萬，况無數之數，謂道而足邪？○讀，李云：讀，猶也。"
                },
                {
                    "paragraph": "是故天地者，形之大者也；隂陽者，氣之大者也。道者爲之公。",
                    "zhushu": "物得以通，通物無私，而強字之曰道。○強巨丈反。"
                },
                {
                    "paragraph": "因其大以號而讀之，則可也，",
                    "zhushu": "所謂道可道也。"
                },
                {
                    "paragraph": "已有之矣，乃將得比哉。",
                    "zhushu": "名已有矣，故乃將無可得而比邪？"
                },
                {
                    "paragraph": "則若以斯辯，譬猶狗馬，其不及逺矣。”",
                    "zhushu": "今名之辯，無，不及逺矣，故謂道猶未足也；必在乎無名無言之域而後至焉。雖有名，故莫之比也。"
                },
                {
                    "paragraph": "少知曰：“四方之内，六合之裏，萬物之所生惡起？”",
                    "zhushu": "問：此者，或謂道能生之。○惡，音烏。"
                },
                {
                    "paragraph": "大公調曰：“隂陽相照，相蓋相治，四時相代，相生相殺。",
                    "zhushu": "言此皆其自爾，非無所生。"
                },
                {
                    "paragraph": "欲惡去就，於是橋起，雌雄片合，於是庸有。",
                    "zhushu": "凡此事故云爲趣舎。近起於隂陽之相照，四時之相代也。○惡，烏路反。橋起，居表反，下同，又音羔，王云：高勁，言所起之勁疾也。片合，音判，又如字。"
                },
                {
                    "paragraph": "安危相易，禍福相生，緩急相摩，聚散以成。此名實之可紀，精之可志也。",
                    "zhushu": "過此以徃，至於自然。自然之故，誰知所以也。"
                },
                {
                    "paragraph": "隨序之相理，橋運之相使，窮則反，終則始。此物之所有，",
                    "zhushu": "皆物之所有，自然而然耳，非無能有之也。○隨序，謂變化相隨，有次序也。序或作原，一本作享。橋運之相使，橋運，謂相橋代頓至，次序以相通理，橋運以相制使也。"
                },
                {
                    "paragraph": "言之所盡，知之所至，極物而已。",
                    "zhushu": "物表無所復有，故言知不過極物也。○復，扶又反。"
                },
                {
                    "paragraph": "覩道之人，不隨其所廢，不原其所起，",
                    "zhushu": "廢起皆自爾，無所原隨也。"
                },
                {
                    "paragraph": "此議之所止。”",
                    "zhushu": "極於自爾，故無所議。"
                },
                {
                    "paragraph": "少知曰：“季真之莫爲，接子之或使，二家之議，孰正於其情，孰徧於其理？”",
                    "zhushu": "季真曰：道莫爲也。接子曰：道或使，或使者，有使物之功也。○季真、接子，李云：二賢人。徧音遍，徐音篇。"
                },
                {
                    "paragraph": "大公調曰：“雞鳴狗吠，是人之所知。雖有大知，不能以言讀其所自化，又不能以意其所將爲。",
                    "zhushu": "物有自然，非爲之所能也。由斯而觀，季眞之言當也。○吠，符廢反。知音智。"
                },
                {
                    "paragraph": "斯而析之，精至於無倫，大至於不可圍。",
                    "zhushu": "皆不爲而自爾。"
                },
                {
                    "paragraph": "或之使，莫之爲，未免於物而終以爲過；",
                    "zhushu": "物有相使，亦皆自爾，故莫之爲者，未爲非物也。凡物云云，皆由莫爲而過去。"
                },
                {
                    "paragraph": "或使則實，",
                    "zhushu": "實自使之。"
                },
                {
                    "paragraph": "莫爲則虚。",
                    "zhushu": "無使之也。"
                },
                {
                    "paragraph": "有名有實，是物之居；",
                    "zhushu": "指名實之所在。"
                },
                {
                    "paragraph": "無名無實，在物之虚。",
                    "zhushu": "物之所在，其實至虚。"
                },
                {
                    "paragraph": "可言可意，言而愈䟽。",
                    "zhushu": "故求之於言意之表而後至焉。"
                },
                {
                    "paragraph": "未生不可忌，",
                    "zhushu": "突然自生，制不由我，我不能禁。"
                },
                {
                    "paragraph": "已死不可徂。",
                    "zhushu": "忽然自死，吾不能違。○可徂，一本作阻。"
                },
                {
                    "paragraph": "死生非遠也，理不可覩。",
                    "zhushu": "近於身中，猶莫見其自爾而欲憂之。"
                },
                {
                    "paragraph": "或之使莫之爲，疑之所假。",
                    "zhushu": "此二者，世所至疑也。"
                },
                {
                    "paragraph": "吾觀之本，其徃無窮。吾求之末，其來無止。無窮無止，言之無也，與物同理。",
                    "zhushu": "物理無窮，故其言無窮，然後與物同理也。"
                },
                {
                    "paragraph": "或使莫爲，言之本也，與物終始。",
                    "zhushu": "恒不爲而自使然也。"
                },
                {
                    "paragraph": "道不可有，有不可無，",
                    "zhushu": "道故不能使有，而有者常自然也。"
                },
                {
                    "paragraph": "道之爲名，所假而行，",
                    "zhushu": "物所由而行，故假名之曰道。"
                },
                {
                    "paragraph": "或使莫爲，在物一曲，夫胡爲於大方？",
                    "zhushu": "舉一隅，便可知。"
                },
                {
                    "paragraph": "言而足，則終日言而盡道；",
                    "zhushu": "求道於言意之表則足。"
                },
                {
                    "paragraph": "言而不足，則終日言而盡物。",
                    "zhushu": "不能忘言而存意則不足。"
                },
                {
                    "paragraph": "道，物之極，言黙不足以載？",
                    "zhushu": "夫道，物之極，常莫爲而自爾，不在言與不言。"
                },
                {
                    "paragraph": "非言非黙，議其有極。”",
                    "zhushu": "極於自爾非言黙而議也。"
                }
            ]
        },
        {
            "name": "莊子雜篇外物第二十六",
            "paragraphs": [
                {
                    "paragraph": "莊子雜篇外物第二十六",
                    "zhushu": "音義曰：以義名篇。",
                    "type": 1
                },
                {
                    "paragraph": "外物不可必，故龍逢誅，比干戮，箕子狂，惡來死，桀紂亡。",
                    "zhushu": "善惡之所致，俱不可必也。○外物，王云：夫忘懷於我者，固無對於天下，然後外物無所用必焉。若乃有所執爲者，諒亦無時而妙矣。"
                },
                {
                    "paragraph": "人主莫不欲其臣之忠，而忠未必信，故伍貟流于江，萇弘死于蜀，藏其血三年而化爲碧。",
                    "zhushu": "精誠之至，○化爲碧。吕氏春秋：藏其血三年化爲碧玉。"
                },
                {
                    "paragraph": "人親莫不欲其子之孝，而孝未必愛，故孝己憂而曾參悲。",
                    "zhushu": "是以至人無心而應物，唯變所適。○孝己，李云：殷高宗之太子。曾參，李云：曾參至孝，爲父所憎，嘗見絶糧而後蘇。"
                },
                {
                    "paragraph": "木與木相摩則然，金與火相守則流。隂陽錯行，則天地大絯，於是乎有雷有霆，水中有火，乃焚大槐。",
                    "zhushu": "所謂錯行。○該，音駭，又音該，又胡待反。水中有火，乃焚大槐。司馬云：水中有火，謂電也。焚，謂霹靂時燒大𣗳也。"
                },
                {
                    "paragraph": "有甚憂兩䧟而無所逃，",
                    "zhushu": "茍不能忘形，則隨形所遭而䧟於憂樂，左右無冝也。○兩䧟，司馬云：兩謂心與瞻也。䧟，破也。畏雷霆甚憂，心膽破䧟也。樂音洛。"
                },
                {
                    "paragraph": "螴蜳不得成，",
                    "zhushu": "矜之愈重，則所在爲難，莫知所守，故不得成。○螴，郭音陳，又楮允反，徐敕盡反。蜳，郭音惇，又柱允反，徐敕轉反，李餘准反。司馬云：螴蜳讀曰冲融，言怖畏之氣冲融兩溢，不安定也。"
                },
                {
                    "paragraph": "心若縣於天地之間，",
                    "zhushu": "所希跂者，高而闊也。○縣，音玄。"
                },
                {
                    "paragraph": "慰暋沈屯，",
                    "zhushu": "非清夷平暢也。○慰暋，武巾反，李音昬，又音泯，慰鬰也。暋，悶也。沈屯，張倫反，司馬云：沈，深也。屯，難也。"
                },
                {
                    "paragraph": "利害相摩，生火甚多 ，",
                    "zhushu": "内𤍠故也。"
                },
                {
                    "paragraph": "衆人焚和，",
                    "zhushu": "衆人而遺利則和，若利害存懷，則其和焚也。"
                },
                {
                    "paragraph": "月固不勝火，",
                    "zhushu": "大而闇則多累，小而明則知分。"
                },
                {
                    "paragraph": "於是乎有僓然而道盡。",
                    "zhushu": "唯僓然無矜，遺形自得，道乃盡也。○僓音頽，又乎懷反，郭云：順也。"
                },
                {
                    "paragraph": "莊周家貧，故往貸粟於監河侯，監河侯曰：“諾，我將得邑金，將貸子三百金，可乎？”莊周忿然作色曰：“周昨來，有中道而呼者，周顧視車轍中，有鮒魚焉，周問之曰：“鮒魚來，子何爲者邪？”對曰：“我，東海之波臣也。君豈有斗升之水而活我哉？”周曰：“諾哉，我且南遊吳越之王，激西江之水而迎子，可乎？”鮒魚忿然作色曰：“吾失我常與，我無所處，吾得斗升之水然活耳。君乃言此，曾不如早索我於枯魚之肆。”",
                    "zhushu": "此言當，理無小茍，其不當，雖大何益。○貸，音特，或一音他得反。監河侯，古衘反，說苑作魏文侯將貸，他代反。呼，火故反。鮒音附，廣雅云：鰿也。鰿音迹。波臣，司馬云：謂波蕩之臣。激，古狄反。索，所白反。枯魚，李云：猶乾魚也。"
                },
                {
                    "paragraph": "任公子爲大鉤巨緇，五十犗以爲餌，蹲乎㑹稽，投竿東海，旦旦而釣，期年不得魚。已而大魚食之，牽巨鉤，䤾没而下，騖揚而奮鬐，白波若山，海水震蕩，聲侔鬼神，憚赫千里。任公子得若魚，離而腊之。自制河以東，蒼梧已北，莫不厭若魚者。已而後世輇才諷說之徒，皆驚而相告也。夫揭竿累，趣灌瀆，守鯢鮒，其於得大魚難矣。飾小說以干縣令，其於大逹亦逺矣，是以未嘗聞任氏之風俗，其不可與經於世亦逺矣。",
                    "zhushu": "此言志趣不同，故經世之宜，小大各有所適也。○任，如字，下同。李云：任，國名。鉤，本作釣。巨緇，司馬云：大黒綸也。搳，郭占邁反，云：犍牛也。徐音界，說文云：騬也。司馬云：犠牛也。騬音繩。犍，紀言反。餌音二。蹲音存。㑹，古外反。稽，古𠔃反。㑹稽，山名，今爲郡也。期年，本亦作朞，同音基。言必乆其事，後乃能感也。錎音䧟，字林猶䧟字也。鶩。音務，一本作驚。鬐，徐求夷反，李音須。憚，徒旦反。赫，火百反。千里，言千里皆懼。若魚，司馬云：大魚名。若，海神也。或云若魚，猶言此魚。腊音昔。制河，諸設反，依字應作浙，漢書音義音逝。河亦江也，北人名水皆曰河。浙江，今在餘杭郡，後漢以爲吳㑹分界。司馬云：浙江今在㑹稽錢塘。輇，七全反，又硯專反，又音權。李云：輇，量人也。本或作軨。軨，小也。本又或作輕。諷，力鳯反。揭其列其謁二反。竿累，劣彼反，謂次足不得並足也。本亦作累。司馬云：力追反，云：綸也。趣本又作趨，同。七須反。灌瀆司馬云：漑瀆之瀆。鯢，五兮反。鮒，音附，又音蒲，本又作蒲。李云：鯢、鮒皆小魚也。"
                },
                {
                    "paragraph": "儒以詩禮發家，大儒臚傳曰：“東方作矣，事之何若？”小儒曰：“未解裙𥜗，口中有珠。”“詩固有之曰：‘青青之麥，生於陵陂，生不布施，死何含珠爲？’接其𩯭，壓其顪，儒以金椎控其頥，徐别其頰，無傷口中珠。”",
                    "zhushu": "詩、禮者，先王之陳迹也。苟非其人，道不虚行。故夫儒者乃有用之爲姦，則迹不足恃也。○臚，力於反，一音盧。蘇林注漢書云：上傳語告下曰臚。臚猶行也。傳，治戀反，又丈蓴反。向云：從上語下曰臚。傳，一音張戀反，遽也。東方作矣，司馬云：謂日出也。𥜗，而朱反。青青之麥：司馬云：此逸詩，刺死人也。陂，彼宜反。施，始豉反。壓，本亦作擪，同，乃協反，郭於琰反，又敕頰反。字林云：擪，一指按也。顪，本亦作歲，許穢反。司馬云：頥下毛也。椎，直追反。控，若江反。別，彼列反。"
                },
                {
                    "paragraph": "老萊子之弟子出薪，遇仲尼，反以告曰：“有人於彼，脩上而趍下，",
                    "zhushu": "長上而促下也○老萊子，楚人也。出薪，出採薪也。趍下，音促。李云：下短也。"
                },
                {
                    "paragraph": "末僂而後耳，",
                    "zhushu": "耳却近後而上僂○末僂李云：末上，謂頭前也。又謂背膂也。後耳司馬云：耳却後。近，附近之近。"
                },
                {
                    "paragraph": "視若營四海，",
                    "zhushu": "視之儡然，似營他人事者，○視若營四海。夫勞形役智以應世務，失其自然者也。故堯有亢龍之喻，舜有卷僂之談，周公𩔖之走狼，仲尼比之逸狗，豈不或信哉！儡，律悲反，舊魚鬼反，又魚威反。"
                },
                {
                    "paragraph": "不知其誰氏之子？”老萊子曰：“是丘也，召而來。”仲尼至，曰：“丘，去汝躬矜與汝容知，斯爲君子矣。”",
                    "zhushu": "謂仲尼能遺形去知，故以爲君子。○去，起吕反，注同。而，本又作女。躬矜爲身矜修善行。容知音智，謂節智爲容好。"
                },
                {
                    "paragraph": "仲尼揖而退，",
                    "zhushu": "受其言也。"
                },
                {
                    "paragraph": "蹙然改容而問曰：“業可得進乎？”",
                    "zhushu": "設問之，令老萊明其不可進。○蹙，子六反。業可得進乎？問可行仁義於世乎？令，力成反。"
                },
                {
                    "paragraph": "老萊子曰：“夫不忍一世之傷，而驁萬世之患，",
                    "zhushu": "一世爲之，則其迹萬世爲患，故不可輕也。○鷔，本亦作敖，同五報反，下同，下或作驁。"
                },
                {
                    "paragraph": "抑固窶邪，亡其略弗及邪？",
                    "zhushu": "直任之，則民性不簍而皆自有，略無弗及之事也。○窶，其矩反。"
                },
                {
                    "paragraph": "惠以歡爲，驁終身之醜，",
                    "zhushu": "惠之而歡者，無惠則醜矣。然惠不可長，故一惠終身醜也。"
                },
                {
                    "paragraph": "中民之行進焉耳，",
                    "zhushu": "言其易進，則不可妄惠之。○行，下孟反。易，以豉反。"
                },
                {
                    "paragraph": "相引以名，相結以隱。",
                    "zhushu": "隱，括進之謂也。○相結以隱。李云：隱，病患也。雖相引以名聲，是相結以病患。"
                },
                {
                    "paragraph": "與其譽堯而非桀，不如兩忘而閉其所譽。",
                    "zhushu": "閉者，閉塞。○譽堯，音餘。閉，一本文。註並作門。"
                },
                {
                    "paragraph": "反無非傷也，動無非邪也。",
                    "zhushu": "順之則全，靜之則正。○反無非傷，反逆於理。動無非邪，似嗟反。動矜於是也。"
                },
                {
                    "paragraph": "聖人躊躇以興事，以每成功。",
                    "zhushu": "事不逺本，故其功毎成。○躊音疇。躇，直居反。以興事，以每成功。毎者，每有成功也。躊躇者，從容也。從容興事，雖有成功，聖人不存，猶致敝迹，流毒百世，况動矜善行而載之不已乎？逺，于萬反。"
                },
                {
                    "paragraph": "柰何哉其載焉終矜爾！”",
                    "zhushu": "矜不可載，故遺而弗有也。"
                },
                {
                    "paragraph": "宋元君夜半而夢人被髪闚阿門，曰：“予自宰路之淵，予爲清江使河伯之所，漁者余且得予。”元君覺，使人占之，曰：“此神龜也。”君曰：“漁者有余且乎？”左右曰：“有。”君曰：“令余且㑹朝。”明日，余且朝，君曰：“漁何得？”對曰：“且之網得白龜焉，箕圓五尺。”君曰：“獻若之龜。”龜至，君再欲殺之，再欲活之，心疑，卜之，曰：“殺龜以卜，吉。”乃刳龜，七十二鑚而無遺筴。仲尼曰：“神龜能見夢於元君，而不能避余且之網；知能七十二鑚而無遺筴，不能避刳腸之患。如是，則知有所困，神有所不及也。",
                    "zhushu": "神知之不足恃也如是夫！唯静然居其所能，而不營於外者爲全。○宋元君，李云：元公也。案：元公名佐，平公之子。阿門，司馬云：阿，屋曲簷也。宰路，李云：淵名，龜所居。爲，如字，又于僞反。使，所吏反。漁音魚。余音預。且，子餘反，姓余，名且也。覺，古孝反。令，力成反。朝，直遥反，下同。刳，口孤反。鑚，左端反，又左亂反。筴，初革反。見，賢遍反。知，音智，下及注同。知有所困，一本作知有所不周。"
                },
                {
                    "paragraph": "雖有至知，萬人謀之。",
                    "zhushu": "不用其知而用衆謀。○知音智，下註皆同。"
                },
                {
                    "paragraph": "魚不畏網而畏鵜鶘。",
                    "zhushu": "網無情，故得魚。○鵜，徒𠔃反。鶘，鵜鶘，水鳥也，一名海河。"
                },
                {
                    "paragraph": "去小知而大知明，",
                    "zhushu": "小知自私，大知任物。○去，起吕反，下註同。"
                },
                {
                    "paragraph": "去善而自善矣。",
                    "zhushu": "去善則善無所慕，善無所慕，則善者不矯而自善也。○矯，居表反。"
                },
                {
                    "paragraph": "嬰兒生無石師而能言，與能言者處也。”",
                    "zhushu": "汎然無習而自能者，非跂而學彼也。○石師，石者，匠名也，謂無人爲師匠教之者也。一本作所師，又作碩師。"
                },
                {
                    "paragraph": "惠子謂莊子曰：“子言無用。”莊子曰：“知無用而始可與言用矣。夫地非不廣且大也，人之所用容足耳。然則厠足而墊之致黃泉，人尚有用乎？”惠子曰：“無用。”莊子曰：“然則無用之爲用也亦明矣。”",
                    "zhushu": "聖應其内，當事而發，己言其外，以暢事情。情暢則事通，外明則内用，相湏之理然也。○厠音側，又音測。墊，丁念反，司馬：崔云：下也。本又作塹，七念反，掘也。致，至也，本又作至。"
                },
                {
                    "paragraph": "莊子曰：“人有能遊，且得不遊乎？人而不能遊，且得遊乎？",
                    "zhushu": "性之所能，不得不爲也；性所不能，不得強爲。故聖人唯莫之制，則同焉皆得，而不知所以得也。○強，其丈反。"
                },
                {
                    "paragraph": "夫流遁之志，决絶之行，噫，其非至知厚德之任與！",
                    "zhushu": "非至厚則莫能任其志行，而信其殊能也。○行，下孟反，註同。興音餘。"
                },
                {
                    "paragraph": "覆墜而不反，火馳而不顧，",
                    "zhushu": "人之所好，不避是非，死生以之。○墜，直𩔖反。好，呼報反。"
                },
                {
                    "paragraph": "雖相與爲君臣，時也，易世而無以相賤。",
                    "zhushu": "所以爲人齊同。"
                },
                {
                    "paragraph": "故曰至人不留行焉。",
                    "zhushu": "唯所遇而因之，故能與化俱。"
                },
                {
                    "paragraph": "夫尊古而卑今，學者之流也，",
                    "zhushu": "古無所尊，今無所卑，而學者尊古而卑今，失其原矣。"
                },
                {
                    "paragraph": "且以狶韋氏之流觀今之世，夫孰能不波？",
                    "zhushu": "隨時因物，乃平泯也。○狶，虚豈反。不波波，高下貌。"
                },
                {
                    "paragraph": "唯至人乃能遊於世而不僻，",
                    "zhushu": "當時應務，所在爲正。○僻，匹亦反。"
                },
                {
                    "paragraph": "順人而不失己。",
                    "zhushu": "本無我，我何失焉。"
                },
                {
                    "paragraph": "彼教不學，",
                    "zhushu": "教因彼徃，故非學也。"
                },
                {
                    "paragraph": "承意不彼。”",
                    "zhushu": "彼意自然，故承而用之，則夫萬物各至其我。"
                },
                {
                    "paragraph": "目徹爲明，耳徹爲聦，鼻徹爲鸇，口徹爲甘，心徹爲知，知徹爲德。凡道不欲壅，壅則哽，哽而不止則跈，",
                    "zhushu": "當通而塞，則理有不泄，而相騰踐也。○鸇，舒延反。哽，庚猛反，塞也。跈，女展反，廣雅云：履也，止也。本或作蹍，同。"
                },
                {
                    "paragraph": "跈則衆害生。",
                    "zhushu": "生，起也。"
                },
                {
                    "paragraph": "物之有知者恃息，",
                    "zhushu": "凡根生者，無知亦作恃息也。"
                },
                {
                    "paragraph": "其不殷，非天之罪；",
                    "zhushu": "殷，當也。夫息不由知，由知然後失當，失當而後不通。故知恃息，息不恃知也。然知欲之用，制之由人，非不得已之符也。○殷，如字，一音於靳反。"
                },
                {
                    "paragraph": "天之穿之，日夜無降，",
                    "zhushu": "通，理有常運。"
                },
                {
                    "paragraph": "人則顧塞其竇。",
                    "zhushu": "無性任天竇乃開。○竇音豆。"
                },
                {
                    "paragraph": "胞有重閬，",
                    "zhushu": "閬，空曠也。○胞，普交反。腹中貽重，直龍反。閬音浪。"
                },
                {
                    "paragraph": "心有天遊。",
                    "zhushu": "遊，不係也。"
                },
                {
                    "paragraph": "室無空虛，則婦姑勃豀；",
                    "zhushu": "爭，處也。○勃豀，音奚。勃，爭也。豀，空也。司馬去勃豀，反戾也。無空虚以容其私，則反戾共闘爭也。"
                },
                {
                    "paragraph": "心無天遊，則六鑿相攘。",
                    "zhushu": "攘逆。○鑿，在報反。相攘，如羊反，司馬云：謂六情攘奪。"
                },
                {
                    "paragraph": "大林丘山之善於人也，亦神者不勝。",
                    "zhushu": "自然之理，有寄物而通也。"
                },
                {
                    "paragraph": "德溢乎名，",
                    "zhushu": "夫名高則利深，故脩德者過其當。"
                },
                {
                    "paragraph": "名溢乎暴，",
                    "zhushu": "夫禁暴則名美於德，"
                },
                {
                    "paragraph": "謀稽乎誸，",
                    "zhushu": "兹，急也。急而後考其謀。○誸音賢，郭音玄，向本作弦，云：堅正也。"
                },
                {
                    "paragraph": "知出乎爭，",
                    "zhushu": "平徃則無用知。"
                },
                {
                    "paragraph": "柴生乎守，",
                    "zhushu": "柴，塞也。○，柴，積也。"
                },
                {
                    "paragraph": "官事果乎衆宜。",
                    "zhushu": "衆之所宜者不一，故官事立也。"
                },
                {
                    "paragraph": "春雨日時，草木怒生，銚鎒於是乎始脩，",
                    "zhushu": "夫事物之生皆有由。○銚，七遥反，削也。能有所穿削也。又他尭反。鎒，乃豆反，似鋤，田具也。"
                },
                {
                    "paragraph": "草木之到植者過半而不知其然。",
                    "zhushu": "夫事由理發，故不覺。○到植，時力反，又音值，立也，本亦作置，司馬云：鋤㧞反之更生者曰到植。"
                },
                {
                    "paragraph": "靜然可以補病，",
                    "zhushu": "非不病也。"
                },
                {
                    "paragraph": "眥𡟬可以休老，",
                    "zhushu": "非不老也。○𦙼，子斯反，徐子智反，本亦作揃，子淺反。三蒼云：揃猶翦也。玉篇云：滅也。𡟬，本亦作搣，音滅，又武齊反，字林云：𣐑也。𣐑音千米反。"
                },
                {
                    "paragraph": "寧可以止遽。",
                    "zhushu": "非不遽也。"
                },
                {
                    "paragraph": "雖然，若是，勞者之務也，非佚者之所未嘗過而問焉。",
                    "zhushu": "若是猶有勞，故佚者超然不顧。○佚音逸。"
                },
                {
                    "paragraph": "聖人之所以駴天下，神人未嘗過而問焉；",
                    "zhushu": "神人，即聖人也。聖言其外，神言其内。駴，戸楷反。王云。謂改百姓之視聽也。徐音戒，謂上不問下也。"
                },
                {
                    "paragraph": "賢人所以駴世，聖人未嘗過而問焉；君子所以駴國，賢人未嘗過而問焉；小人所以合時，君子未嘗過而問焉。",
                    "zhushu": "趨歩各有分，高下各有等。"
                },
                {
                    "paragraph": "演門有親死者，以善毀爵爲官師，其黨人毀而死者半。",
                    "zhushu": "慕賞而孝，去真逺矣。斯尚賢之過也。○演門，以善反，宋城門名。"
                },
                {
                    "paragraph": "堯與許由天下，許由逃之；湯與務光，務光怒之。紀他聞之，帥弟子而踆於𥧾水，諸侯弔之，三年，申徒狄因以踣河。",
                    "zhushu": "其波蕩傷性，遂至於此。○他，徒何反。踆音存，字林云：古蹲字，徐七旬反，又音尊。窽音𣢾，又音科，司馬云：水名。弔之，司馬云：恐其自沈，故弔之。踣，徐芳附反，普豆反，字林云：僵也。李云：頓也。郭薄杯反。"
                },
                {
                    "paragraph": "荃者所以在魚，得魚而忘荃；蹄者所以在兎，得兎而忘蹄；言者所以在意，得意而忘言。吾安得夫忘言之人而與之言哉！",
                    "zhushu": "至於兩聖無意，乃都無所言也。○荃，七全反，崔音孫，香草也，可以餌魚。或云積柴水中，使魚依而食焉。一云魚笱也。蹄，大兮反，兎，罥也。又云，兎，弶也。係其脚，故云蹄也。罥音古縣反。弶音巨亮反。得夫音符。"
                }
            ]
        },
        {
            "name": "莊子雜篇寓言第二十七",
            "paragraphs": [
                {
                    "paragraph": "莊子雜篇寓言第二十七",
                    "zhushu": "音義曰：以義名篇。",
                    "type": 1
                },
                {
                    "paragraph": "寓言十九，",
                    "zhushu": "寄之他人。則十言而九見信○寓言十九。寓寄也。以人不信巳故託之他人。十言而九見信也。"
                },
                {
                    "paragraph": "重言十七。",
                    "zhushu": "世之所重，則十言而七見信。○重言，謂爲人所重者之言也。"
                },
                {
                    "paragraph": "巵言日出，和以天倪。",
                    "zhushu": "夫巵滿則傾，空則仰，非持故也。况之於言，因物隨變，唯彼之從，故曰日出。日出，謂日新也。日新則盡其自然之分，自然之分盡則和也。○巵言，字又作巵，音支，字略云：巵，圓酒器也，李起宜反。王云：夫巵器滿即傾，空則仰，隨物而變，非執一守故者也。施之於言，而隨人從變，巳無常主者也。司馬云：謂支離無首尾言也。倪音崖，徐音詣。"
                },
                {
                    "paragraph": "寓言十九，藉外論之。",
                    "zhushu": "言出於巳，俗多不受，故借外耳。肩吾連叔之𩔖，皆所借也。○藉，李云：因也。"
                },
                {
                    "paragraph": "親父不爲其子媒，親父譽之，不若非其父者也；",
                    "zhushu": "父之譽子，誠多不信，然時有信者，輒以常嫌見疑，故借外論也。○譽之，音餘，注同。"
                },
                {
                    "paragraph": "非吾罪也，人之罪也。",
                    "zhushu": "巳雖信而懐常疑者猶不受，寄之彼人則信之，人之聽有斯累也。"
                },
                {
                    "paragraph": "與己同則應，不與己同則反。",
                    "zhushu": "互相非也。"
                },
                {
                    "paragraph": "同於己爲是之，異於己爲非之。",
                    "zhushu": "三異同處而二異，訟其所取，是必於不訟者俱異耳，而獨信其所是，非借外如何？"
                },
                {
                    "paragraph": "重言十七，所以已言也，是爲𦒿艾",
                    "zhushu": "。以其𦒿艾，故俗共重之。雖使言不借外，猶十信其七。○𦒿艾，五盖反。"
                },
                {
                    "paragraph": "年先矣，而無經緯本末以期年𦒿者，是非先也。",
                    "zhushu": "年在物先耳，其餘本末，無以待人，則非所以先也。期，待也。"
                },
                {
                    "paragraph": "人而無以先人，無人道也；人而無人道，是之謂陳人。",
                    "zhushu": "直是陳乆之人耳，而俗便共信之，此俗之所以爲安，故而習常。"
                },
                {
                    "paragraph": "巵言日出，和以天倪，因以曼衍，所以窮年。",
                    "zhushu": "夫自然有分，而是非無主，無主則曼衍矣，誰能定之哉？故曠然無懐，因而任之，所以各終其天年。○曼衍，以戰反。"
                },
                {
                    "paragraph": "不言則齊，齊與言不齊，言與齊不齊也。",
                    "zhushu": "付之與物而就用其言，則彼此是非，居然自齊。若不能因彼而立言以齊之，則我與萬物復不齊耳。○復不，扶又反，下同。"
                },
                {
                    "paragraph": "故曰無言。",
                    "zhushu": "言彼所言，故雖有言。而我竟不言也。"
                },
                {
                    "paragraph": "言無言，終身言，未甞不言；",
                    "zhushu": "雖出吾口，皆彼言耳。"
                },
                {
                    "paragraph": "終身不言，未嘗不言。",
                    "zhushu": "據出我口。"
                },
                {
                    "paragraph": "有自也而可，有自也而不可；有自也而然，有自也而不然。惡乎然？然於然。惡乎不然？不然於不然。惡乎可？可於可。惡乎不可？不可於不可。",
                    "zhushu": "自，由也。由彼我之情偏，故有可不可。○惡乎，音烏，下同。"
                },
                {
                    "paragraph": "物固有所然，物固有所可，",
                    "zhushu": "各自然，各自可。"
                },
                {
                    "paragraph": "無物不然，無物不可。",
                    "zhushu": "綂而言之，則無可無不可，無可無不可而至也。"
                },
                {
                    "paragraph": "非巵言日出，和以天倪，孰得其乆！",
                    "zhushu": "夫唯言隨物制而任其天然之分者，能無天落。"
                },
                {
                    "paragraph": "萬物皆種也，以不同形相禪，",
                    "zhushu": "雖變化相代，原其氣則一。○種，章勇反。"
                },
                {
                    "paragraph": "始卒若環，",
                    "zhushu": "於今爲始者，於昨已復爲卒也。"
                },
                {
                    "paragraph": "莫得其倫，",
                    "zhushu": "理自爾，故莫得。"
                },
                {
                    "paragraph": "是謂天均；天均者天倪也。",
                    "zhushu": "夫均齊者豈妄哉？皆天然之分。"
                },
                {
                    "paragraph": "莊子謂惠子曰：“孔子行年六十而六十化，",
                    "zhushu": "與時俱也。"
                },
                {
                    "paragraph": "始時所是，卒而非之，",
                    "zhushu": "時變則俗情亦變，乗物以遊心者，豈異於俗哉。"
                },
                {
                    "paragraph": "未知今之所謂是之非五十九非也。”",
                    "zhushu": "變者不停，是不可常。"
                },
                {
                    "paragraph": "惠子曰：“孔子勤志服知也。”",
                    "zhushu": "謂孔子勤志服膺而後知，非能任其自化也。此明惠子不及聖人之韻逺矣。"
                },
                {
                    "paragraph": "莊子曰：“孔子謝之矣，而其未之甞言。",
                    "zhushu": "謝變化之自爾，非知力之所爲，故隨時任物而不造言也。"
                },
                {
                    "paragraph": "孔子云：‘夫受才乎大本，復靈以生。’",
                    "zhushu": "若役其才知而不復其本靈，則生亡矣。○知音智。"
                },
                {
                    "paragraph": "鳴而當律，言而當法。",
                    "zhushu": "鳴者，律之所生；言者，法之所出。而法律者，衆之所爲，聖人就用之耳，故無不當而未之甞言，未之甞爲也。"
                },
                {
                    "paragraph": "利義陳乎前，而好惡是非直服人之口而已矣。",
                    "zhushu": "服，用也。我無言也。我之所言，直用人之口耳，好惡是非，利義之陳，未始出吾口也。○好，呼報反，註同。惡，烏露反，注同。"
                },
                {
                    "paragraph": "使人乃以心服，而不敢蘁立，定天下之定。",
                    "zhushu": "口所以宣心，故用衆人之口，則衆人之心用矣。我順衆心，則衆心信矣，誰敢逆立哉？吾因天下之自定而定之，又何爲乎？○蘁音悟，又五各反，逆也。"
                },
                {
                    "paragraph": "已乎已乎，吾且不得及彼乎！”",
                    "zhushu": "因而乗之，故無不及。"
                },
                {
                    "paragraph": "曾子再仕而心再化，曰：“吾及親仕，三釡而心樂；後仕，三千鍾不洎，吾心悲。”",
                    "zhushu": "洎，及也。○三釡，小爾雅云：六斗四升曰釡。樂音洛，下注同。洎，其器反。"
                },
                {
                    "paragraph": "弟子問于仲尼曰：“若參者，可謂無所縣其罪乎？”",
                    "zhushu": "縣，係也。謂參仕以爲親，無係禄之罪也。○參，所金反。縣其，音玄，下同。縣，係也。心再化於禄，所存者親也。雖係禄而無係於罪也。爲，于僞反。"
                },
                {
                    "paragraph": "曰：“旣已縣矣。",
                    "zhushu": "係於禄以養也。○養，羊尚反，下同。"
                },
                {
                    "paragraph": "夫無所縣者，可以有哀乎？",
                    "zhushu": "夫養親以適，不問其具。若能無係，則不以貴賤經懐，而平和怡暢，盡色養之冝矣。"
                },
                {
                    "paragraph": "彼視三釡三千鍾，如觀雀蚊虻相過乎前也。",
                    "zhushu": "彼，謂無係也。夫無係者，視榮禄若蚊虻鳥雀之在前而過去耳，豈有哀樂於其間哉。○觀，本亦作鸛，同古亂反。蚊音文。虻，孟庚反。司馬云：觀雀飛疾，與蚊相過，忽然不覺也。王云：鸛蚊，取大小相縣，以喻三釡三千鍾之多少。元嘉本作如鸛蚊，無虻字。"
                },
                {
                    "paragraph": "顔成子游謂東郭子綦曰：“自吾聞子之言，一年而野，",
                    "zhushu": "外權利也。○綦音其。"
                },
                {
                    "paragraph": "二年而從，",
                    "zhushu": "不自專也。"
                },
                {
                    "paragraph": "三年而通，",
                    "zhushu": "通彼我也。"
                },
                {
                    "paragraph": "四年而物，",
                    "zhushu": "與物同也。"
                },
                {
                    "paragraph": "五年而來，",
                    "zhushu": "自得也。"
                },
                {
                    "paragraph": "六年而鬼入，",
                    "zhushu": "外形骸也。"
                },
                {
                    "paragraph": "七年而天成，",
                    "zhushu": "無所復爲。○復，扶又反。"
                },
                {
                    "paragraph": "八年而不知死，不知生，",
                    "zhushu": "所遇皆適而安。"
                },
                {
                    "paragraph": "九年而大妙。”",
                    "zhushu": "妙，善也。善惡同，故無徃而不𡨋。此言乆聞道，知天籟之自然，將忽然自忘，則穢累日去，以至於盡耳。○籟，力帶反。"
                },
                {
                    "paragraph": "生有爲，死也。",
                    "zhushu": "生而有爲，則䘮其生。○䘮，息浪反。"
                },
                {
                    "paragraph": "勸公，以其死也，有自也；",
                    "zhushu": "自，由也。由有爲，故死，由私其生，故有爲。今所以勸公者，以其死之由私耳。"
                },
                {
                    "paragraph": "而生陽也，無自也。",
                    "zhushu": "夫生之陽，遂以其絶迹無爲，而忽然獨爾，非由有也。"
                },
                {
                    "paragraph": "而果然乎？惡乎其所適？惡乎其所不適？",
                    "zhushu": "然而果然故無適，無不適而後皆適。皆適而至也。○惡音烏，下同。"
                },
                {
                    "paragraph": "天有歷數，地有人據，吾惡乎求之？",
                    "zhushu": "皆已自足。"
                },
                {
                    "paragraph": "莫知其所終，若之何其無命也？",
                    "zhushu": "理必自終，不由於知，非命如何。"
                },
                {
                    "paragraph": "莫知其所始，若之何其有命也？",
                    "zhushu": "不知其所以然而然謂之命，似若有意也。故又遣命之名以明其自爾，而後命理全也。"
                },
                {
                    "paragraph": "有以相應也，若之何其無鬼邪？",
                    "zhushu": "理必有應，若有神靈以致也。"
                },
                {
                    "paragraph": "無以相應也，若之何其有鬼邪？",
                    "zhushu": "理自相應，相應，不由於故也，則雖相應而無靈也。"
                },
                {
                    "paragraph": "衆罔兩問於景曰：“若向也俯而今也仰，向也括而今也被髮，向也坐而今也起，向也行而今也止，何也？”景曰：“捜捜也，奚稍問也！",
                    "zhushu": "動運自爾，無所稍問。○景音影，又如字，本或作影。括，古活反，司馬云：謂括髮也。被，皮寄反。捜，本又作叟，同，素口反，又素刀反，又音蕭，向云：動貌。"
                },
                {
                    "paragraph": "予有而不知其所以。",
                    "zhushu": "自爾故不知所以。"
                },
                {
                    "paragraph": "予，蜩甲也，蛇蛻也，似之而非也。",
                    "zhushu": "影似形而非形。○蜩甲，音條，司馬云：條甲，蟬蛻皮也。蛻，音帨，又吐卧反，又始銳反。"
                },
                {
                    "paragraph": "火與日，吾屯也；隂與夜，吾代也。彼吾所以有待邪？而况乎以有待者乎！",
                    "zhushu": "推而極之，則今之，所謂有待者，率至於無待，而獨化之理彰矣。○屯，徒門反，聚也。"
                },
                {
                    "paragraph": "彼來則我與之來，彼徃則我與之徃，彼強陽則我與之強陽。強陽者，又何以有問乎？”",
                    "zhushu": "直自強陽運動，相隨徃來耳。無意，不可問也。"
                },
                {
                    "paragraph": "陽子居南之沛，老聃西遊於秦，邀於郊，至於梁而遇老子。老子中道仰天而歎曰：“始以汝爲可教，今不可也。”陽子居不荅。至舎，進盥漱巾櫛，脫屨戸外，𦡀行而前，曰：“向者弟子欲請夫子，夫子行不間，是以不敢。今間矣，請問其故。”老子曰：“而睢睢盱盱，而誰與居？",
                    "zhushu": "睢睢盱盱，跋扈之貌，人將畏難而䟽逺。○陽子居，姓，陽，名戎，字子居。沛音貝。邀，古尭反，要也，遇也。王篇云：求也，抄也，遮也。盥音管，小爾雅云：喿也，西也。漱，所又反。櫛，莊乙反。閒音閑，下同，一音如字。睢，郭呼維反，徐許圭反。盱，香于反，又許吳反，又音虚。廣雅云：睢睢盱盱，元氣也。而，汝也。言汝與元氣合德，去其矜驕，誰復能同此心。解異郭義。跋，歩末反。難，乃旦反。逺，于邉反。"
                },
                {
                    "paragraph": "大白若辱，盛德若不足。”陽子居蹵然變容曰：“敬聞命矣！”其徃也，舎者迎將，其家公執席，妻執巾櫛，舎者避席，煬者避竈。",
                    "zhushu": "尊形自異，故憚而避之也。○蹵，子六反。家公，李云：主人公也。云讀舎者，迎將其家爲句。煬，羊尚反，反又音羊向反，炊也。"
                },
                {
                    "paragraph": "其反也，舎者與之爭席矣。",
                    "zhushu": "去其夸矜故也。去，起吕反。"
                }
            ]
        },
        {
            "name": "莊子雜篇讓王第二十八",
            "paragraphs": [
                {
                    "paragraph": "莊子雜篇讓王第二十八",
                    "zhushu": "音義曰：以事名篇。",
                    "type": 1
                },
                {
                    "paragraph": "尭以天下讓許由，許由不受。又讓於子州支父，子州支父曰：“以我爲天子，猶之可也；雖然，我適有幽憂之病，方且治之，未暇治天下也。”",
                    "zhushu": "○支父，音甫，李云：支父，字也，即支伯也。幽憂之病，王云：謂其病深固也。"
                },
                {
                    "paragraph": "夫天下至重也，而不以害其生，又况他物乎？唯無以天下爲者，可以託天下也。舜讓天下於子州支伯，子州支伯曰：“予適有幽憂之病，方且治之，未暇治天下也。”故天下大器也，而不以易生，此有道者之所以異乎俗者也。舜以天下讓善卷，善卷曰：“余立於宇宙之中，冬日衣皮毛，夏日衣葛絺；春耕種，形足以勞動；秋收歛，身足以休食；日出而作，日入而息，逍遙於天地之間而心意自得。吾何以天下爲哉！",
                    "zhushu": "○善卷，眷勉反，居阮反，又音眷，李云：姓善，名卷。衣，於旣反，下同。"
                },
                {
                    "paragraph": "悲夫，子之不知余也！”遂不受，於是去而入深山，莫知其處。",
                    "zhushu": "○處，昌慮反。"
                },
                {
                    "paragraph": "舜以天下讓其友石戸之農，石戸之農曰：“捲捲乎，后之爲人，葆力之士也！”",
                    "zhushu": "○石戸，本亦作后農，李云：石戸，地名。農，農人也。捲捲，音權，郭音眷，用力貌。葆音保，字亦作保。"
                },
                {
                    "paragraph": "以舜之德爲未至也，於是夫負妻戴，攜子以入於海，終身不反也。",
                    "zhushu": "○以入於海：司馬云：凡言入者，皆居於州島之上與其曲隈中也。"
                },
                {
                    "paragraph": "大王亶父居邠，狄人攻之；",
                    "zhushu": "○大音泰，下同。亶，丁但反。父音甫，下同。邠，筆貧反，徐甫巾反。"
                },
                {
                    "paragraph": "事之以皮帛而不受，事之以犬馬而不受，事之以珠玉而不受，狄人之所求者土地也。大王亶父曰：“與人之兄居而殺其弟，與人之父居而殺其子，吾不忍也。子皆勉居矣！爲吾臣與爲狄人臣奚以異！且吾聞之，不以所用養害所養。”因杖筴而去之，民相連而從之，遂成國於岐山之下。",
                    "zhushu": "○不以所用養害所養，而所以養人也。今爭以殺人，是以地害人也。人爲地養，故不以地故害人也。杖，直亮反。筴，初革反。連，力展反，司馬云：連讀曰輦。岐，其冝反，或作而支反。"
                },
                {
                    "paragraph": "夫大王亶父，可謂能尊生矣。能尊生者，雖貴冨不以養傷身，雖貧賤不以利累形。今世之人居高官尊爵者，皆重失之，見利輕亡其身，豈不惑哉！",
                    "zhushu": "○不以養傷身，不以利累形，王云：冨貴有養，而不以昧養傷身；貧賤無利，而不以求利累形也。"
                },
                {
                    "paragraph": "越人三世弑其君，王子捜患之，逃乎丹穴；而越國無君，求王子捜不得，從之丹穴。王子捜不肯出，越人薫之以艾，乗以王輿。",
                    "zhushu": "○弑音試。王子捜，素羔反，又悉遘反，又邀構反；李云：王子名。淮南子作翳。丹穴，爾雅云：南戴日爲丹穴。艾，古盖反。王輿，一本作玉輿。"
                },
                {
                    "paragraph": "王子捜援綏登車，仰天而呼曰：“君乎，君乎，獨不可以舎我乎！”王子捜非惡爲君也，惡爲君之患也。若王子捜者，可謂不以國傷生矣，此固越人之所欲得爲君也。",
                    "zhushu": "○援音爰。呼，火故反，本或作欵。舎音捨，非。惡，烏路反，下及下章眞惡同。"
                },
                {
                    "paragraph": "韓魏相與爭侵地，子華子見昭僖侯有憂色，",
                    "zhushu": "○子華子，司馬云：魏人也。昭僖侯，司馬云：韓侯。"
                },
                {
                    "paragraph": "子華子曰：“今使天下書銘於君之前，書之言曰：‘左手攫之則右手廢，右手攫之則左手廢，然而攫之者必有天下。’君能攫之乎？”",
                    "zhushu": "○攫，俱碧反，俱縳反，又史號反；李云：取也。廢，李云：弃也。司馬云：病也。一云：攫者，援書銘；廢者，斬右手。"
                },
                {
                    "paragraph": "昭僖侯曰：“寡人不攫也。”子華子曰：“甚善！自是觀之，兩臂重於天下也，身亦重於兩臂；韓之輕於天下亦遠矣，今之所爭者，其輕於韓又逺。君固愁身傷生以憂戚不得也！”",
                    "zhushu": "○其輕於韓又逺，絶句。"
                },
                {
                    "paragraph": "僖侯曰：“善哉！教寡人者衆矣，未嘗得聞此言也。”子華子可謂知輕重矣。魯君聞顔闔得道之人也，使人以幣先焉。",
                    "zhushu": "○魯君，一本作魯侯。李云：哀公也。"
                },
                {
                    "paragraph": "顔闔守陋閭，苴布之衣而自飯牛。",
                    "zhushu": "○苴音麤，徐七餘反，李云：有子麻也。本或作麤，非也。飯，符晚反。"
                },
                {
                    "paragraph": "魯君之使者至，顔闔自對之。使者曰：“此顔闔之家與？”顔闔對曰：“此闔之家也。”使者致幣，顔闔對曰：“恐聽者謬而遺使者罪，不若審之。”",
                    "zhushu": "○使，所吏反，下及下章同。與音餘。遺，唯季反，下皆同。"
                },
                {
                    "paragraph": "使者還，反審之，復來求之，則不得已。故若顔闔者，眞惡冨貴也。故曰，道之眞以治身，其緒餘以爲國家，其土苴以治天下。由此觀之，帝王之功，聖人之餘事也，非所以完身養生也。",
                    "zhushu": "○復音服，或音扶又反，下章皆同。緒餘，並如字，徐上音奢，下以嗟反。司馬、李云：緒者，殘也，謂殘餘也。土，敕雅反，又片賈、行賈二反，又音如字。苴，側雅反，又知雅反。司馬云：土苴，如糞草也。李云：土苴，糟魄也。皆不眞物也。一云：土苴，無心之貌。"
                },
                {
                    "paragraph": "今世俗之君子，多危身棄生以殉物，豈不悲哉！凡聖人之動作也，必察其所以之與其所以爲。",
                    "zhushu": "○必察其所以之，王云：聖人眞以持身，餘以爲國，故其動作必察之焉。所以之者，謂德所加之方也。所爲者，謂所以待物也。動作於此，不必察也。"
                },
                {
                    "paragraph": "今且有人於此，以隨侯之珠彈千仞之雀，世必𥬇之，是何也？則其所用者重而所要者輕也。夫生者，豈特隨侯之重哉！",
                    "zhushu": "○要，一遥反。"
                },
                {
                    "paragraph": "子列子窮，容貌有飢色。客有言之於鄭子陽者曰：“列禦㓂，盖有好之士也，居君之國而窮，君無乃爲不好士乎？”",
                    "zhushu": "○子陽，鄭相。好，呼報反。"
                },
                {
                    "paragraph": "鄭子陽即令官遺之粟。子列子見使者，再拜而辭，",
                    "zhushu": "令，力呈反。"
                },
                {
                    "paragraph": "使者去，子列子入，其妻望之而拊心曰：“妾聞爲有道者之妻子，皆得佚樂，今有飢色。君過而遺先生食，先生不受，豈不命邪？",
                    "zhushu": "○拊，徐音撫。佚音逸。樂音洛。過，古卧反，本亦作遇。"
                },
                {
                    "paragraph": "子列子𥬇謂之曰：“君非自知我也，以人之言而遺我粟，至其罪我也又且以人之言，此吾所以不受也。”其卒，民果作難而殺子陽。",
                    "zhushu": "○難，乃旦反，下章同。殺子陽。子陽嚴酷，罪者無赦。舎人折弓，畏子陽怒責，因國人逐猘狗而殺子陽。"
                },
                {
                    "paragraph": "楚昭王失國，屠羊說走而從於昭王。",
                    "zhushu": "○楚，昭王名軫，平王子。說。音恱，或如：字。"
                },
                {
                    "paragraph": "昭王反國，將賞從者，及屠羊說，屠羊說曰：“大王失國，說失屠羊；大王反國，說亦反屠羊。臣之爵禄已復矣，又何賞之言！”王曰：“強之！”屠羊說曰：“大王失國，非臣之罪，故不敢伏其誅；大王反國，非臣之功，故不敢當其賞。”王曰：“見之。”屠羊說曰：“楚國之法，必有重賞大功而後得見，今臣之知不足以存國而勇不足以死寇。吳軍入郢，越畏難而避寇，非故隨大王也。今大王欲廢法毀約而見說，此非臣之所以聞天下也。”",
                    "zhushu": "○從，才用反。強，其丈反。見，賢遍反。知音智。郢，以井反。約如字，徐於妙反。見如字，亦賢遍反。"
                },
                {
                    "paragraph": "王謂司馬子綦曰：“屠羊說居處卑賤而陳義甚高，子綦爲我延之以三旌之位。”",
                    "zhushu": "○爲，于爲反。三旌，三公位也。司馬本作三珪，云：謂諸侯之三卿皆執珪者。"
                },
                {
                    "paragraph": "屠羊說曰：“夫三旌之位，吾知其貴於屠羊之肆也；萬鍾之禄，吾知其冨於屠羊之利也；然豈可以貪爵禄而使吾君有妄施之名乎！說不敢當，願復反吾屠羊之肆。”遂不受也。原憲居魯，環堵之室，茨以生草；蓬戸不完，桑以爲樞；而甕牖二室，褐以爲塞，上漏下濕，匡坐而弦。",
                    "zhushu": "○施，如字，又始豉反。茨，徐疾私反，李云：盖屋也。蓬戸，織蓬爲戸。桑以爲樞，尺朱反。司馬云：屈桑條爲戸樞也。甕牖音酉，司馬云：破甕爲牖。二室，司馬云：夫妻各一室。褐，下葛反，郭音葛，字或作褐。塞，悉代反，司馬云：以褐衣塞牖也。匡坐而弦。司馬云：匡，正也。案：弦謂弦歌。"
                },
                {
                    "paragraph": "子貢乗大馬，中紺而表素，軒車不容巷，徃見原憲。原憲華冠縰履，杖藜而應門。子貢曰：“嘻，先生何病？”原憲應之曰：“憲聞之，無財謂之貧，學而不能行謂之病。今憲，貧也，非病也。”子貢逡巡而有愧色，原憲𥬇曰：“夫希世而行，比周而友，學以爲人，敎以爲己，仁義之慝，輿馬之飾，憲不忍爲也。”",
                    "zhushu": "○中紺，古暗反。李云：紺爲中衣，加素爲表。華冠，胡化反，以華木皮爲冠。縰履，所𠋣反，或所買反，本或作縱，并下曵縰同。三蒼解詁作躧，云：躡也。聲𩔖，或作屣。韋昭蘇寄反。通俗文云：履不著跟曰屣。司馬本作踐。李云：縰履，謂履無跟也。王云：體之能躡，舉而曵之也。履或作屨。杖藜，以藜爲杖也。司馬本作扶杖也。應門，自對門也。嘻，許其反。逡，七旬反。希世而行司馬云：希，望也。所行常顧世譽而動，故曰希世而行。比，毗志反。爲人，于僞反，下爲已同。教人以己學當爲已，教當爲人，今反不然也。仁義之慝吐得反，惡也司馬云：謂依託仁義爲姦惡。"
                },
                {
                    "paragraph": "曾子居衛，緼袍無表，顔色腫噲，手足胼胝。",
                    "zhushu": "○緼袍，紵粉反，司馬云：謂麻緼爲絮。論語云衣敝緼袍是也。腫，本亦作踵，章勇反。噲，古外反，徐古活反。司馬云：腫噲剥錯也。王云：盈虚不常之貌。胼，薄田反。胝，竹尼反。"
                },
                {
                    "paragraph": "三日不舉火，十年不製衣，正冠而纓絶，捉衿而肘見，納屨而踵決。",
                    "zhushu": "○肘，竹九反。見，賢遍反。"
                },
                {
                    "paragraph": "曵縰而歌商頌，聲滿天地，若出金石。天子不得臣，諸侯不得友。故養志者忘形，養形者忘利，致道者忘心矣。孔子謂顔回曰：“回，來！家貧居卑，胡不仕乎？”顔回對曰：“不願仕。回有郭外之田五十畞，足以給飦粥；郭内之田十畒，足以爲絲麻；鼓琴足以自娛；所學夫子之道者足以自樂也。回不願仕。”孔子愀然變容，曰：“善哉，回之意。丘聞之：‘知足者不以利自累也，審自得者失之而不懼，行脩於内者無位而不作。’丘誦之乆矣，今於回而後見之，是丘之得也。",
                    "zhushu": "○飦，之然反，字或作饘，廣雅云：糜也，一云紀言反。家語云：厚粥，一音干，謂干餅。粥，之六反，又音育。樂音洛。愀，七小反，徐在九反，又七了反，子了反，又資酉反，李音秋，又遥反，一本作欣。行，下孟反；作，在路反，爾雅云：慙也，又音昨。"
                },
                {
                    "paragraph": "中山公子牟謂瞻子曰：“身在江海之上，心居心乎魏闕之下，柰何？”",
                    "zhushu": "○公子牟，司馬云：魏之公子，封中山，名牟。瞻子，賢人也。淮南作詹。魏闕，淮南作騩，司馬本同，云：騩讀曰魏，象魏觀。闕，人君門也。言心存榮貴。許愼云：天子兩觀也。"
                },
                {
                    "paragraph": "瞻子曰：“重生。重生則利輕。”",
                    "zhushu": "○重生，李云：重存生之道者，則名利輕，輕則易絶矣。此人身居江海，心貪榮利，故以此戒之。"
                },
                {
                    "paragraph": "中山公子牟曰：“雖知之，未能勝也。”",
                    "zhushu": "○勝音升，下同。"
                },
                {
                    "paragraph": "瞻子曰：“不能自勝則從，神無惡乎？",
                    "zhushu": "○不能自勝，則從絶句一讀至神字，絶句。惡如字，又烏路反。乎，絶句一讀，連下不能自勝爲句。"
                },
                {
                    "paragraph": "不能自勝而強不從者，此之謂重傷之人，無壽𩔖矣。”",
                    "zhushu": "○重，直用反，下同。"
                },
                {
                    "paragraph": "魏牟，萬乗之公子，曰：“其隱巖穴也，難爲於布衣之士；雖未至乎道，可謂有其意矣！”",
                    "zhushu": "○乗，繩證反。"
                },
                {
                    "paragraph": "孔子窮於陳蔡之間，七日不火食，藜羮不糝，顔色甚憊，而弦歌於室。",
                    "zhushu": "○不火食：元嘉本無火字。糝，素感反。憊，皮拜反。"
                },
                {
                    "paragraph": "顔回擇菜，子路、子貢相與言曰：“夫子再逐於魯，削迹於衛，伐𣗳於宋，窮於商周，圍於陳蔡。殺夫子者無罪，藉夫子者無禁。弦歌鼓琴，未嘗絶音，君子之無耻也若此乎？”",
                    "zhushu": "○伐𣗳於宋孔子之宋，與弟子習禮大𣗳下。宋司徒桓魋欲殺孔子，伐其𣗳，孔子遂行。藉，毀也。又云陵藉也，一云鑿也，或云係也。"
                },
                {
                    "paragraph": "顔回無以應，入告孔子，孔子推琴喟然而歎曰：“由與賜，細人也。召而來，吾語之。”子路、子貢入，子路曰：“如此者可謂窮矣。”",
                    "zhushu": "○喟，聲愧反，又苦怪反。語，魚據反。"
                },
                {
                    "paragraph": "孔子曰：“是何言也！君子通於道之謂通，窮於道之謂窮。今丘抱仁義之道以遭亂世之患，其何窮之爲！故内省而不窮於道，臨難而不失其德，天寒旣至，霜雪旣降，吾是以知松栢之茂也。陳蔡之隘，於丘其幸乎！”",
                    "zhushu": "○難，乃旦反。隘音厄，又於懈反。"
                },
                {
                    "paragraph": "孔子削然反琴而弦歌，子路扢然執干而舞，",
                    "zhushu": "○削，如字，李云：反琴聲。亦作梢，音消。扢，許訖反，又巨乙反，魚乙反，李云：奮舞貌。司馬云：喜貌。執干，干楯也。"
                },
                {
                    "paragraph": "子貢曰：“吾不知天之高也，地之下也。”古之得道者，窮亦樂，通亦樂。所樂非窮通也，道德於此，則窮通爲寒暑風雨之序矣。",
                    "zhushu": "○樂音洛，下同。"
                },
                {
                    "paragraph": "故許由娛於頴陽而共伯得乎共首。",
                    "zhushu": "○虞於頴陽，廣雅云：虞，安也。安於頴陽，一本作娛，娛樂也。共伯音恭，下同。得乎共首，司馬云：共伯名和，脩其行，好賢人，諸侯皆以爲賢。周厲王之難，天子矌絶，諸侯皆請以爲天子，共伯不聽，即于王位。十四年，大旱，屋焚，卜于太陽，兆曰：厲王爲祟。召公乃立宣王。共伯復歸于宗，逍遥得意共山之首。共丘山，今在河内共縣西。魯連子云：共伯後歸于國，得意共山之首。紀年云：共伯和即于王位。孟康註漢書古今人表以爲人爲三公。本或作丘首。"
                },
                {
                    "paragraph": "舜以天下讓其友北人無擇，北人無擇曰：“異哉后之爲人也！居於畎畒之中而遊堯之門。不若是而已，又欲以其辱行漫我。吾羞見之。”因自投清泠之淵。",
                    "zhushu": "孔子曰：土志於仁者，有殺身以成仁，無求生以害仁。夫志尚清遐，高風邈世，與夫貪利没命者，故有天地之降也。○畎，古犬反。畒，司馬云：壟上曰畒，壟中曰畎。行，下孟反，下章同。曼武課受，徐武畔反，下章同。泠音零。淵，山海經云在江南，一云在南陽郡西崿山下。"
                },
                {
                    "paragraph": "湯將伐桀，因卞隨而謀，卞隨曰：“非吾事也。”湯曰：“孰可？”曰：“吾不知也。”湯又因瞀光而謀：瞀光曰：“非吾事也。”湯曰：“孰可？”曰：“吾不知也。”湯曰：“伊尹何如？”曰：“強力忍垢，吾不知其他也。”",
                    "zhushu": "○瞀音務，又莫亘反，本或作務。強力，李云：徂兵須力。忍垢，司馬云：垢，辱也。李云：弑君須忍垢也。"
                },
                {
                    "paragraph": "湯遂與伊尹謀伐桀，剋之，以讓卞隨。卞隨辭曰：“后之伐桀也謀乎我，必以我爲賊也；勝桀而讓我，必以我爲貪也。吾生乎亂世，而無道之人再來漫我以其辱行，吾不忍數聞也。”乃自投椆水而死。",
                    "zhushu": "○數音朔。椆水，直留反，本又作桐水，徐音同，又徒董反，又音封，本又作椆，司馬本作洞，云：洞水在頴陽。一云在范陽郡界。"
                },
                {
                    "paragraph": "湯又讓瞀光，曰：“知者謀之，武者遂之，仁者居之，古之道也。吾子胡不立乎？”瞀光辭曰：“廢上，非義也；殺民，非仁也；人犯其難，我享其利，非廉也。",
                    "zhushu": "○知音智。難，乃旦反。"
                },
                {
                    "paragraph": "吾聞之曰，非其義者，不受其禄，無道之世，不踐其土，况尊我乎！吾不忍乆見也。”乃負石而自沈於廬水。",
                    "zhushu": "說曰：如卞隨、務光者，其視天下也若六合外，人所不能察也。斯則謬矣。夫輕天下者，不得有所重也。苟無所重，則無死地矣。以天下爲六合之外，故當付之堯舜、湯武耳。淡然無係，故汎然從衆，得失無槩於懷，何自投之爲哉？若二子者，可以爲殉名慕高矣，未可謂外天下也。○廬水音閭，司馬本作盧木，在遼東西界，一云在北平郡界。淡，徒暫反。槩，古代反。"
                },
                {
                    "paragraph": "昔周之興，有士二人處於孤竹，曰伯夷、叔齊。二人相謂曰：“吾聞西方有人，似有道者，試徃觀焉。”",
                    "zhushu": "○孤竹，司馬云：孤竹國在遼西令支縣界。伯夷、叔齊，其君之二子也。令音郎定反。文音巨移反。"
                },
                {
                    "paragraph": "至於𡵨陽，武王聞之，使叔旦徃見之，與之盟曰：“加冨二等，就官一列。”血牲而埋之。",
                    "zhushu": "○血牲，一本作殺牲，司馬本作血之以牲。"
                },
                {
                    "paragraph": "二人相視而𥬇曰：“嘻，異哉！此非吾所謂道也。昔者神農之有天下也，時祀盡敬而不祈喜；其於人也，忠信盡治而無求焉。",
                    "zhushu": "○嘻，許其反，一音於其反。喜如字，徐許記反。治，直吏反。"
                },
                {
                    "paragraph": "樂與政爲政，樂與治爲治，不以人之壞自成也，不以人之卑自高也，不以遭時自利也。今周見殷之亂而遽爲政，上謀而下行貨，阻兵而保威，割牲而盟以爲信，揚行以說衆，殺伐以要利，是推亂以易暴也。",
                    "zhushu": "○揚行，下孟反。吾行、房行同。說音恱。要，一遥反。"
                },
                {
                    "paragraph": "吾聞古之士，遭治世不避其任，遇亂世不爲茍存。今天下闇，周德衰，其並乎周以塗吾身也，不如避之以絜吾行。”二子北至於首陽之山，遂餓而死焉。若伯夷、叔齊者，其於冨貴也，苟可得已，則必不頼。高節戾行，獨樂其志，不事於世，此二士之節也。",
                    "zhushu": "論語曰：伯夷、叔齊，餓于首陽之下，不言其死也。而此云死焉，亦欲明其守餓以終，未必餓死也。此篇大意，以起高讓逺退之風。故被其風者，雖貪冐之人，乗天衢，入紫庭，猶時慨然中路而歎，况其凢乎？故夷、許之徒，足以當稷、契，對伊、吕矣。夫居山谷而弘天下者，雖不俱爲聖佐，不猶高於䝉埃塵者乎？其事雖難爲，然其風少弊，故可遺也。曰：夷、許之弊安在？曰：許由之弊，使人飾讓以求進，遂至乎之噲也；伯夷之風，使暴虐之君得賜其毒，而莫之敢亢也；尹、吕之弊，使天下貪冐之雄敢行簒逆。唯聖人無迹，故無弊也。若以伊、吕爲聖人之迹，則伯夷、叔齊亦聖人之迹也。若以伯夷、叔齊非聖人之迹邪，則伊、吕之事亦非聖矣。夫聖人因物之自行，故無迹。然則所謂聖者，我本無迹，故物得其迹。迹得而強名聖，則聖者乃無迹之名也。○被，支義反。冐，亡北反，或亡報反，下同。契，息列反。噲音快。簒，初患，又唐云：或曰：讓王之篇，其章多重生，而務光二三子自投于水，何也？荅曰：莊書之興，存乎反本，反本之由，先乎去䇿。是以明讓王之一篇，標傲世之逸志，旨在不降以厲俗，無厚身以全生。所以時有重生之辭者，亦歸弃榮之意耳，深於塵務之爲弊也。其次者，雖復被褐，投粥，保身而已，其全身尚高，而超俗自逸，寕投身於清泠，終不屈於世累也。此舊集音有，柳復録之，於義無當也。"
                }
            ]
        },
        {
            "name": "莊子雜篇盗跖第二十九",
            "paragraphs": [
                {
                    "paragraph": "莊子雜篇盗跖第二十九",
                    "zhushu": "音義曰：以人名篇。",
                    "type": 1
                },
                {
                    "paragraph": "孔子與柳下季爲友，柳下季之弟，名曰盗跖。盗跖從卒九千人，橫行天下，侵暴諸侯，穴室樞戶，驅人牛馬，取人婦女，貪得忘親，不顧父母兄弟，不祭先祖。所過之邑，大國守城，小國入保，萬民苦之。",
                    "zhushu": "○孔子與柳下季爲友柳下惠，姓展，名獲，字季禽，一云字子禽，居柳下而施德惠。一云惠，謚也。一云柳下，邑名。案左傳云：展禽是魯僖公時人，至孔子生八十餘年，若至子路之死，百五六十歲，不得爲友，是寄言也。盗跖之石反，李竒註漢書云：跖，秦之大盗也。從，才用反。卒，尊忽反，下同。樞戶，尺未反，徐苦于反。司馬云：破人戸樞而取物也。入保，鄭注禮記曰：小城曰保。"
                },
                {
                    "paragraph": "孔子謂柳下季曰：“夫爲人父者，必能詔其子；爲人兄者，必能教其弟。若父不能詔其子，兄不能教其弟，則無貴父子兄弟之親矣。今先生，世之才士也，弟爲盗跖，爲天下害，而弗能教也，丘竊爲先生羞之，丘請爲先生徃說之。”柳下季曰：“先生言爲人父者必能詔其子，爲人兄者必能教其弟，若子不聽父之詔，弟不受兄之教，雖今先生之辯，將柰之何哉！且跖之爲人也，心如涌泉，意如飄風，強足以拒敵，辯足以飾非。順其心則喜，逆其心則怒，易辱人以言。先生必無徃。”孔子不聽。顔回爲馭，子貢爲右，徃見盗跖，盗跖乃方休卒徒大山之陽，膾人肝而餔之。",
                    "zhushu": "詔，如字，教也。竊爲，干僞反，下請爲、爲我、竊爲、使爲皆同。說，始銳反。飄，婢遥反，徐扶遥反。易，以豉反。大山，音太。膾，古外反。餔，布吳反，徐甫吳反，字林云：日申時食也。"
                },
                {
                    "paragraph": "孔子下車而前，見謁者曰：“魯人孔丘，聞將軍高義，敬再拜謁者。”謁者入通，盗跖聞之大怒，目如明星，髪上指冠，曰：“此夫魯國之巧僞人孔丘非邪？爲我告之：‘爾作言造語，妄稱文武，",
                    "zhushu": "○上，時掌反。夫音符，又如字。"
                },
                {
                    "paragraph": "冠枝木之冠，帶死牛之脅，",
                    "zhushu": "○冠，古亂反。枝木之冠，如字。司馬云：冠多華飾，如木之枝繁。帶死牛之脅，許刼反。司馬云：取牛皮爲大革帶。"
                },
                {
                    "paragraph": "多辭繆說，不耕而食，不織而衣，揺脣鼔舌，擅生是非，以迷天下之主，使天下學士不反其本，妄作孝弟而儌倖於封侯冨貴者也。",
                    "zhushu": "○繆音謬。弟音弟，本亦作悌。儌，古堯反。"
                },
                {
                    "paragraph": "子之罪大極重，疾走歸！不然，我將以子肝益晝餔之膳！’”孔子復通曰：“丘得幸於季，願望履幕下。”",
                    "zhushu": "○復，扶又反，下同。願望履幕下，司馬本幕作綦，云：言視不敢望跖、靣，望履結而還也。"
                },
                {
                    "paragraph": "謁者復通，盗跖曰：“使來前。”孔子趨而進，避席反走，再拜盗跖，盗跖大怒，兩展其足，案劒瞋目，聲如乳虎，曰：“丘來前，若所言，順吾意則生，逆吾心則死。”",
                    "zhushu": "○反走，小却行也。瞋，赤眞反，徐赤夷反，廣雅云：張也。乳，如𣗳反。"
                },
                {
                    "paragraph": "孔子曰：“丘聞之，凡天下有三德：生而長大，美好無𩀱，少長貴賤見而皆說之，此上德也；知維天地，能辯諸物，此中德也；勇悍果敢，聚衆率兵，此下德也。凡人有此一德者，足以南靣稱孤矣。今將軍兼此三者，身長八尺二寸，靣目有光，脣如激丹，齒如齊貝，音中黃鍾，而名曰盗跖。丘竊爲將軍耻不取焉。",
                    "zhushu": "○少，詩照反。長，丁丈反。說音恱，下同。知音智。悍，戸旦反。激丹，古歷反，司馬云：明也。齊貝，一本作　具。中，丁仲反。"
                },
                {
                    "paragraph": "將軍有意聽臣，臣請南使吳越，北使齊魯，東使宋衛，西使𣈆楚，使爲將軍造大城數百里，立數十萬戸之邑，尊將軍爲諸侯，與天下更始，罷兵休卒，收養昆弟，共祭先祖。此聖人才士之行，而天下之願也。”",
                    "zhushu": "○使，所吏反，下三字同。數，所主反，下同。罷如字，徐扶彼反。共音㳟。行，下孟反，下同。"
                },
                {
                    "paragraph": "盗跖大怒曰：“丘來前！夫可規以利而可諌以言者，皆愚陋恒民之謂耳。今長大美好，人見而說之者，此吾父母之遺德也。丘雖不吾譽，吾獨不自知邪？且吾聞之，好靣譽人者，亦好背而毀之。今丘告我以大城衆民，是欲規我以利，而恒民畜我也，安可長乆也！城之大者，莫大乎天下矣；堯舜有天下，子孫無置錐之地；湯武立爲天子，而後世絶滅，非以其利大故邪？",
                    "zhushu": "○恒民，一本作順民，後亦爾。譽音餘，下同。好，呼報反，下同。背，音佩，下同。"
                },
                {
                    "paragraph": "且吾聞之，古者禽獸多而人民少，於是民皆巢居以避之，晝拾橡栗，暮栖木上，故命之曰有巢氏之民。古者民不知衣服，夏多積薪，冬則煬之，故命之曰知生之民。神農之世，卧則居居，起則于于，民知其母，不知其父，與麋鹿共處，耕而食，織而衣，無有相害之心，此至德之隆也。然而黃帝不能致德，與蚩尤戰於涿鹿之野，流血百里。",
                    "zhushu": "○橡音象。煬，羊亮反。𧈪尤，神農時諸侯，始造兵者也。神農之後第八帝曰榆罔，世𧈪尤氏，強，與榆罔爭王，逐榆罔，榆罔與黃帝合謀，擊殺𧈪尤。漢書音義云：𧈪尤，古之天子，一曰庶人貪者。涿鹿音卓，本又作濁。司馬云：涿鹿，地名，故城今在上谷郡西南八十里也。"
                },
                {
                    "paragraph": "堯舜作，立羣臣，湯放其主，武王殺紂。自是之後，以強陵弱，以衆暴寡。湯武以來，皆亂人之徒也。",
                    "zhushu": "○殺音弑，下同。"
                },
                {
                    "paragraph": "今子脩文武之道，掌天下之辯，以教後世，縫衣淺帶，矯言僞行，以迷惑天下之主，而欲求冨貴焉，盗莫大於子，天下何故不謂子爲盗丘，而乃謂我爲盗跖？",
                    "zhushu": "○摓，本又作縫，扶㳟反，徐扶公反，音馮。淺帶，縫帶使淺俠。矯，紀表反。"
                },
                {
                    "paragraph": "子以甘辭說子路而使從之，使子路去其危冠，解其長劒，而受教於子，天下皆曰孔丘能止暴禁非。",
                    "zhushu": "○說，始銳反，又如字。去，起吕反。危冠，李云：危，高也。子路好勇，冠似雄雞形，背負豭斗，用表已勇也。"
                },
                {
                    "paragraph": "其卒之也，子路欲殺衛君而事不成，身菹於衛東門之上，是子教之不至也。",
                    "zhushu": "○卒，子恤反。菹，莊居反。"
                },
                {
                    "paragraph": "子自謂才士聖人邪？則再逐於魯，削跡於衛，窮於齊，圍於陳蔡，不容身於天下，子教子路菹此患，上無以爲身，下無以爲人，子之道豈足貴邪？”世之所高，莫若黃帝；黃帝尚不能全德，而戰涿鹿之野，流血百里。堯不慈，舜不孝，禹偏枯，湯放其主；武王伐紂，文王拘羑里。此六子者，世之所高也；孰論之，皆以利惑其眞而強反其情性，其行乃甚可羞也。",
                    "zhushu": "○以爲，于僞反，下同。堯不慈，不授子也。文王囚羑里，紂之二十年囚文王。強，其丈反。羞如字，本又作惡，烏路反。"
                },
                {
                    "paragraph": "世之所謂賢士，伯夷、叔齊辭孤竹之君，而餓死於首陽之山，骨肉不葬；鮑焦飾行非世，抱木而死；申徒狄諌而不聽，負石自投於河，爲魚鼈所食。",
                    "zhushu": "○負石自投於河申徒狄將投於河，崔喜止之曰：吾聞聖人曰：士民父母若濡足，故不救溺人，可乎？申徒狄曰：不然。昔桀殺龍逢，紂殺比干而亡天下，吳殺子胥，陳殺泄治而滅其國。非聖人不仁，不用故也。遂沈河而死。"
                },
                {
                    "paragraph": "介子推，至忠也，自割其股以食文公，文公後背之，子推怒而去，抱木而燔死。",
                    "zhushu": "○食音嗣。燔音煩，燒也。"
                },
                {
                    "paragraph": "尾生與女子期於梁下，女子不來，水至不去，抱梁柱而死。此四者，無異於磔犬流豕操瓢而乞者，皆離名輕死，不念本養壽命者也。",
                    "zhushu": "○尾生，一本作㣲生，戰國䇿作尾生。高，高誘以爲魯人。磔，竹客反，廣雅云：張也。操，七曹反。瓢，俾揺反。乞者，李云：言上四人不得其死，猶猪狗乞兒流轉溝中者也。乞或作走。離，力智反。念本，本或作卒。"
                },
                {
                    "paragraph": "世之所謂忠臣者，莫若王子比干伍子胥。子胥沈江，比干剖心。此二子者，世謂忠臣也，然卒爲天下𥬇。",
                    "zhushu": "○剖，普口反。"
                },
                {
                    "paragraph": "自上觀之，至于子胥比干，皆不足貴也。丘之所以說我者，若告我以鬼事，則我不能知也；若告我以人事者，不過此矣，皆吾所聞知也。今吾告子以人之情，目欲視色，耳欲聽聲，口欲察味，志氣欲盈。",
                    "zhushu": "○說，如字，又始銳反。"
                },
                {
                    "paragraph": "人上壽百歲，中壽八十，下壽六十，除病瘦死䘮憂患，其中開口而𥬇者，一月之中不過四五日而已矣。天與地無窮，人死者有時，操有時之具而託於無窮之間，忽然無異騏驥之馳過𨻶也。",
                    "zhushu": "○上壽，音受，又如字，下同。瘦，色又反。"
                },
                {
                    "paragraph": "不能說其志意，養其壽命者，皆非通道者也。丘之所言，皆吾之所棄也。亟去走歸，無復言之！子之道，狂狂汲汲，詐巧虚僞事也，非可以全眞也，奚足論哉！”",
                    "zhushu": "○說音悅。亟，紀力反，急也，本或作極。復，扶又反。狂狂，如字，又居况反。汲汲，本亦作伋，音急，又音及。巧，苦好反，又如字。"
                },
                {
                    "paragraph": "孔子再拜趨走，出門上車，執轡三失，目芒然無見，色若死灰，據軾低頭，不能出氣。",
                    "zhushu": "○上，時掌反。三，息暫反，又如字。芒，莫則反。"
                },
                {
                    "paragraph": "歸到魯東門外，適遇柳下季，柳下季曰：“今者闕然數日不見，車馬有行色，得微徃見跖邪？”孔子仰天而歎曰：“然。”柳下季曰：“跖得無逆汝意若前乎？”孔子曰：“然。丘所謂無病而自灸也。疾走料虎頭，編虎須，幾不免虎口哉！”",
                    "zhushu": "此篇寄明因衆之所欲亡而亡之，雖王紂可去也。不因衆而獨用己，雖盗跖不可御也。○行，如字。灸，乆又反。料音聊。編音鞭，又蒲顯反，徐扶顯反，本或作編，音同。須，一本作料頭，編虎須。㡬，音祈。去，起吕反。"
                },
                {
                    "paragraph": "子張問於滿茍得曰：“盍不爲行？",
                    "zhushu": "○滿茍，得人姓名。盍，胡臘反。爲行，下孟反，下注同。盍，何不也。勸何不爲德行。"
                },
                {
                    "paragraph": "無行則不信，不信則不任，不任則不利。故觀之名，計之利，而義眞是也。若棄名利，反之於心，則夫士之爲行，不可一日不爲乎！”滿茍得曰：“無耻者冨，多信者顯。夫名利之大者，幾在無耻而信。故觀之名，計之利，而信眞是也。若棄名利，反之於心，則夫士之爲行，抱其天乎！”子張曰：“昔者桀紂貴爲天子，富有天下，今謂臧聚曰，汝行如桀紂，則有怍色，有不服之心者，小人所賤也。仲尼墨翟，窮爲匹夫，今爲宰相曰：子行如仲尼墨翟，則變容易色稱不足者，士誠貴也。",
                    "zhushu": "○臧聚，司馬云：謂臧獲盗濫竊聚之人。怍音昨。宰相，息亮反，下相而同。"
                },
                {
                    "paragraph": "故勢爲天子，未必貴也；窮爲匹夫，未必賤也；貴賤之分，在行之美惡。”滿苟得曰：“小盗者狗，大盗者爲諸侯，諸侯之門，義士存焉。昔者桓公小白殺兄入嫂，而管仲爲臣；田成子常殺君竊國，而孔子受幣。論則賤之，行則下之，則是言行之情悖戰於胷中也，不亦拂乎！",
                    "zhushu": "○嫂，先早反，司馬云：以嫂爲室家臣或作相。殺，申志反。論，力頓反。悖，布内反。拂，扶弗反。"
                },
                {
                    "paragraph": "故書曰：‘孰惡孰美，成者爲首，不成者爲尾。’”子張曰：“子不爲行，即將䟽戚無倫，貴賤無義，長㓜無序；五紀六位，將何以爲别乎？”滿茍得曰：“堯殺長子，舜流母弟，䟽戚有倫乎？湯放桀，武王殺紂，貴賤有義乎？王季爲適，周公殺兄，長㓜有序乎？儒者僞辭，墨者兼愛，五紀六位將有别乎？",
                    "zhushu": "○長，丁丈反。五紀，司馬云：歲、月、日、星、辰，歷數六位，君臣、父子、夫婦。别，彼列反，下同。堯殺長子，崔云：堯殺長子考監明。舜流母弟，弟謂象也。流，放也。孟子云：舜封象於有庳，不得有爲於其國。天子使吏治其國，而納其貢稅焉，故謂之放也。適，丁歷反。"
                },
                {
                    "paragraph": "且子正爲名，我正爲利；名利之實，不順於理，不監於道；",
                    "zhushu": "○且子正爲名，假設之辭也。爲，音于爲反，下爲利同。監，本亦作鑑，同。"
                },
                {
                    "paragraph": "吾日與子訟於無約曰：‘小人殉財，君子殉名。其所以變其情，易其性，則異矣；乃至於棄其所爲而殉其所不爲，則一也。’",
                    "zhushu": "○日，人實反。約如字，徐於妙反。"
                },
                {
                    "paragraph": "故曰，無爲小人，反殉而天；無爲君子，從天之理。若枉若直，相而天極；靣觀四方，與時消息。若是若非，執而圓機；獨成而意，與道徘徊。無轉而行，無成而義。將失而所爲。無赴而富，無徇而成，將棄而天。比干剖心，子胥抉眼，忠之禍也；直躬證父，尾生溺死，信之患也。鮑子立乾，勝子不自理，廉之害也。孔子不見母，匡子不見父，義之失也。此上世之所傳，下世之所語，以爲士者正其言，必其行，故服其殃，離其患也。”",
                    "zhushu": "此章言尚行則行矯，貴士則七僞，故蔑行賤士以全其内，然後行高而士貴耳。○抉眼，烏穴反。鮑子立乾，司馬云：鮑子名焦，周末人。汙時君不仕，探蔬而食。子貢見之，謂曰：何爲不仕食禄荅？曰：無可士者。子貢曰：汗時君不食其禄，惡其政，不踐其土。今子惡其君，處其土，食其蔬，何志行之相違乎？鮑焦遂弃其蔬而餓死。韓詩外傳同。又云：槁，洛水之上也。勝子不自理，一本理作俚，本又作申子自理，或云。謂申徒狄抱甕之河也。古本作申子不自理，謂申生也。孔子不見母，李云：未聞。匡子不見父。司馬云：匡子名章，齊人。諌其父，爲父所逐，終身不見父。案：此事見孟子傳，丈專反。"
                },
                {
                    "paragraph": "無足問於知和曰：“人卒未有不興名就利者。彼富則人歸之，歸則下之，下則貴之。夫見下貴者，所以長生安體樂意之道也。今子獨無意焉，知不足邪，意知而力不能行邪！故推正不忘邪？”知和曰：“今夫此人以爲與己同時而生，同郷而處者，以爲夫絶俗過世之士焉；是專無主正，所以覽古今之時，是非之分也，與俗化",
                    "zhushu": "○無足，一本作無知則，下遐嫁反，下同。樂意，音洛，下同。知不，音智，下知謀同。故推正不忘邪。忘，或作妄。言君臣但推尋正道不忘，故不用富貴邪。爲智力不足，故不用邪。過世之士焉，言人心易動，但人與賢人俱生，便自謂過於世人，况親自爲富貴者乎？"
                },
                {
                    "paragraph": "世；去至重，棄至尊，以爲其所爲也；此其所以論長生安體樂意之道，不亦逺乎！慘怛之疾，恬愉之安，不監於體；怵惕之恐，欣懽之喜，不監於心；",
                    "zhushu": "○慘，七感反。怛，丹曷反。恐，丘勇反。"
                },
                {
                    "paragraph": "知爲爲而不知所以爲，是以貴爲天子，富有天下，而不免於患也。”無足曰：“夫富之於人，無所不利，窮美究埶，至人之所不得逮，聖人之所不能及，",
                    "zhushu": "○窮，猶盡也。䆒埶音勢，本亦作勢，一音藝。䆒，竟也。"
                },
                {
                    "paragraph": "俠人之勇力而以爲威強，秉人之知謀以爲明察，因人之德以爲賢良，非享國而嚴若君父。",
                    "zhushu": "○俠音協。"
                },
                {
                    "paragraph": "且夫聲色滋味權勢之於人，心不待學而樂之，體不待象而安之。夫欲惡避就，固不待師，此人之性也。天下雖非我，孰能辭之？",
                    "zhushu": "○惡，烏路反。"
                },
                {
                    "paragraph": "”知和曰：“知者之爲，故動以百姓，不違其度，是以足而不爭，無以爲故不求。不足故求之，爭四處而不自以爲貪；有餘故辭之，棄天下而不自以爲廉。廉貪之實，非以迫外也，反監之度；勢爲天子，而不以貴驕人，富有天下，而不以財戲人。計其患，慮其反，以爲害於性，故辭而不受也，非以要名譽也。",
                    "zhushu": "○要，一遥反。"
                },
                {
                    "paragraph": "堯舜爲帝而雍，非仁天下也，不以美害生也；善卷許由得帝而不受，非虚辭讓也，不以事害己。此皆就其利，辭其害，而天下稱賢焉，則可以有之，彼非以興名譽也。”無足曰：“必持其名，苦體絶甘，約養以持生，則亦乆病長阨而不死者也。”",
                    "zhushu": "○阨音厄，又烏賣反。"
                },
                {
                    "paragraph": "知和曰：“平爲福，有餘爲害者，物莫不然，而財其甚者也。今冨人，耳營鍾鼓筦籥之聲，口嗛於芻豢醪醴之味，以感其意，遺忘其業，可謂亂矣；",
                    "zhushu": "○筦音管，本亦作管。籥音藥，一本筦籥作壎箎。嗛，苦簟反。醪，力刀反。"
                },
                {
                    "paragraph": "侅溺於馮氣，若負重行而上也，可謂苦矣；",
                    "zhushu": "○侅，徐音礙，五代反，又戸該反。飲食至咽爲侅，一云徧也。馮氣，馮音憤，憤，滿也，下同。言憤畜不通之氣也。上，時掌反。"
                },
                {
                    "paragraph": "貪財而取慰，貪權而取竭，静居則溺，體澤則馮，可謂疾矣；",
                    "zhushu": "○慰亦作畏。"
                },
                {
                    "paragraph": "爲欲富就利，故滿若堵耳而不知避，且溤而不舎，可謂辱矣；財積而無用，服膺而不舎，滿心戚醮，求益而不止，可謂憂矣；",
                    "zhushu": "舎，音捨，下同。戚醮，在遥反，李云：顦顇也。又音子妙反。"
                },
                {
                    "paragraph": "内則疑刦請之賊，外則畏寇盗之害，内周樓疏，外不敢獨行，可謂畏矣。",
                    "zhushu": "○刦，許業反，又曲業反。内周樓䟽，李云：重樓内匝，䟽軒外通，謂設備守具。"
                },
                {
                    "paragraph": "此六者，天下之至害也，皆遺忘而不知察，及其患至，求盡性竭財，單以反一日之無故而不可得也。",
                    "zhushu": "○單音丹，本或作蘄，音祈。"
                },
                {
                    "paragraph": "故觀之名則不見，求之利則不得，繚意絶體而爭此，不亦惑乎！”",
                    "zhushu": "此章言知足者常足。○繚音了，又魯弔反，理也。"
                }
            ]
        },
        {
            "name": "莊子雜篇說劔第三十",
            "paragraphs": [
                {
                    "paragraph": "莊子雜篇說劔第三十",
                    "zhushu": "音義曰：以事名篇。",
                    "type": 1
                },
                {
                    "paragraph": "昔趙文王喜劔，劔士夾門而客三千餘人，日夜相擊於前，死傷者歳百餘人，好之不厭。如是三年，國衰，諸侯謀之。",
                    "zhushu": "○趙文王，司馬云：惠文王也，名何，武靈王子，後莊子三百五十年。洞紀云：周赧王十七年，趙惠文王之元年。一云：案長歷推惠文王與莊子相值，恐彪之言誤。喜，許紀反，下同。夾，郭、李音協，又古治反。好，呼報反，下同。厭，於塩反，又於𧰟反。"
                },
                {
                    "paragraph": "太子悝患之，募左右曰：“孰能說王之意止劔士者，賜之千金。”左右曰：“莊子當能。”",
                    "zhushu": "○悝，苦回反，太子名。募音慕，又音務。說如字，解也，又音恱。"
                },
                {
                    "paragraph": "太子乃使人以千金奉莊子。莊子弗受，與使者俱往，見太子曰：“太子何以敎周，賜周千金？”太子曰：“聞夫子明聖，謹奉千金以幣從者。夫子弗受，悝尚何敢言！”",
                    "zhushu": "○使，所吏反。幣從，才用反，一本作以幣從軍。"
                },
                {
                    "paragraph": "莊子曰：“聞太子所欲用周者，欲絶王之喜好也。使臣上說大王而逆王意，下不當太子，則身刑而死，周尚安所事金乎？使臣上說大王，下當太子，趙國何求而不得也！”太子曰：“然，吾王所見，唯劔士也。”莊子曰：“諾。周善爲劔。”太子曰：“然吾王所見劔士，皆蓬頭突𩯭垂冠，曼胡之纓，短後之衣，瞋目而語難。王乃說之。今夫子必儒服而見王，事必大逆。”",
                    "zhushu": "○說如字，又始銳反，下同。蓬，歩公反，本或作鑝。司馬蓬頭，謂著兠鍪也。有毛，故如蓬。𩯭，必刄反，司馬本作賔，云：賔讀爲𩯭。垂冠將欲闘，故冠低傾也。曼胡，莫干反，司馬云：曼胡之纓，謂麄纓無文理也。短後之衣，爲便於事也。瞋，赤夷、赤眞二反。語難，如字，艱難也。勇士憤氣積於心，胷，言不流利也，又乃旦反。旣怒而語，爲人所畏難。司馬云：說相擊也。乃說音恱，下大說同。"
                },
                {
                    "paragraph": "莊子曰：“請治劔服。”治劔服三日，乃見太子。太子乃與見王，王脫白刄待之。莊子入殿門不趨，見王不拜。",
                    "zhushu": "○與見，賢遍反，下劒見同，又如字，脫，一本作說，同士活反。"
                },
                {
                    "paragraph": "王曰：“子欲何以敎寡人，使太子先？”曰：“臣聞大王喜劒，故以劔見王。”王曰：“子之劔何能禁制？”曰：“臣之劔，十歩一人，千里不留行！”王大說之，曰：“天下無敵矣。”",
                    "zhushu": "○千里不留行：司馬云：十歩與一人相擊輙殺之，故千里不留於行也。"
                },
                {
                    "paragraph": "莊子曰：“夫爲劒者，示之以虚，開之以利，後之以發，先之以至，願得試之。”王曰：“夫子休就舎待命，令設戯請夫子。”王乃校劒士七日，死傷者六十餘人，得五六人，使奉劒於殿下。乃召莊子。王曰：“今日試使士敦劒。”",
                    "zhushu": "○校，司馬云：考校取其勝者也。校，本或作敎。敦如字。司馬云：敦，斷也。試使用劒相擊斷截也。一音丁回反。"
                },
                {
                    "paragraph": "莊子曰：“望之乆矣。”王曰：“夫子所御杖，長短何如？”曰：“臣之所奉皆可，",
                    "zhushu": "杖，直亮反。所奉，司馬本作所奏。"
                },
                {
                    "paragraph": "然臣有三劒，唯王所用，請先言而後試。”王曰：“願聞三劒。”曰：“有天子劒，有諸侯劒，有庻人劒。”王曰：“天子之劒何如？”曰：“天子之劒，以燕谿石城爲鋒，齊岱爲鍔，",
                    "zhushu": "○燕音煙。燕谿，地名，在燕國。石城在塞外。鍔，五各反，司馬云：劒，刃也。一云，劒，稜也。"
                },
                {
                    "paragraph": "𣈆魏爲脊，周宋爲鐔，",
                    "zhushu": "○鐔音淫，三蒼云：徒感反，劒口也；徐徒南反，又徒各反，謂劒鐶也。司馬云：劒，珥也。"
                },
                {
                    "paragraph": "韓魏爲夾；",
                    "zhushu": "○爲夾，古協反，司馬云：把也。一本作鋏，同。一云：鐔從稜向背，鋏從稜向刃也。"
                },
                {
                    "paragraph": "包以四夷，裹以四時，",
                    "zhushu": "○褁音果。"
                },
                {
                    "paragraph": "繞以渤海，帶以常山；制以五行，論以刑德，開以隂陽，持以春夏，行以秋冬。",
                    "zhushu": "○行以秋冬，隨天道以行止也。"
                },
                {
                    "paragraph": "此劔，直之無前，舉之無上，案之無下，運之無旁，上決浮雲，下絶地紀。此劔一用匡諸侯，天下服矣。此天子之劔也。文王芒然自失",
                    "zhushu": "，○芒，莫剛反。"
                },
                {
                    "paragraph": "曰：“諸侯之劔何如？”曰：“諸侯之劔，以知勇士爲鋒，以清廉士爲鍔，以賢良士爲脊，以忠勝士爲鐔，以豪傑士爲夾。此劔，直之亦無前，舉之亦無上，案之亦無下，運之亦無旁。上法圓天以順三光；下法方地以順四時，中知民意以安四郷。此劔一用，如雷霆之震也。四封之内，無不賔服而聽從君命者矣。此諸侯之劔也。”王曰：“庻人之劔何如？”曰：“庻人之劔，蓬頭突𩯭垂冠，曼胡之纓，短後之衣，瞋目而語難。相擊於前，上斬頸領，下決肝肺。此庻人之劔，無異於闘雞，一旦命已絶矣，無所用於國事。今大王有天子之位而好庶人之劒臣，𥨸爲大王薄之？”",
                    "zhushu": "○肺，芳廢反。爲，干僞反。"
                },
                {
                    "paragraph": "王乃牽而上殿，宰人上食，王三環之。",
                    "zhushu": "○上，時掌反，下同。三環，如字，又音患，繞也。聞義而愧，繞饌三周，不能坐食。"
                },
                {
                    "paragraph": "莊子曰：“大王安坐定氣，劒事已畢奏矣。”於是文王不出宫三月，劒士皆服斃其處也。",
                    "zhushu": "○斃，婢世反。司馬云：忿不見禮，皆自殺也。"
                }
            ]
        },
        {
            "name": "莊子雜篇漁父第三十一",
            "paragraphs": [
                {
                    "paragraph": "莊子雜篇漁父第三十一",
                    "zhushu": "音義曰：以人名篇。",
                    "type": 1
                },
                {
                    "paragraph": "孔子遊乎緇帷之林，休坐乎杏壇之上。弟子讀書，孔子弦歌鼓琴。奏曲未半。",
                    "zhushu": "○緇帷，司馬云：黒林名也。本或作惟。杏壇，司馬云：澤中高處也。李云：壇名。"
                },
                {
                    "paragraph": "有漁父者，下船而來，須眉交白，被髮榆袂，行原以上，距陸而止，左手據𦡀，右手持頥以聽。曲終",
                    "zhushu": "○有漁父者，音甫，取魚父也。一云是范蠡。元嘉本作有漁者父，則如字。須眉，本亦作鬚眉。交，如字，李云：俱也。一本作皎。榆，音遥，又音俞，又楮由反，謂垂手衣内而行也。李音投。投，揮也，又士田反。袂，面世反，李音芮。上，時掌反。距，李云：距，至也。"
                },
                {
                    "paragraph": "而招子貢、子路，二人俱對。客指孔子曰：“彼何爲者也？”子路對曰：“魯之君子也。”客問其族，子路對曰：“族孔氏。”客曰：“孔氏者何治也？”子路未應。子貢對曰：“孔氏者，性服忠信，身行仁義，飾禮樂，選人倫，上以忠於世主，下以化於齊民，將以利天下，此孔氏之所治也。”",
                    "zhushu": "○飾如子，本又作𩛙，音敕。化齊民，李云：齊，等也。許慎云：齊等之民也。如淳云：齊民猶平民。元嘉本作化於齊民。後向如無於字。"
                },
                {
                    "paragraph": "又問曰：“有土之君與？”子貢曰：“非也。”“侯王之佐與？”子貢曰：“非也。”客乃𥬇而還，行言曰：“仁則仁矣，恐不免其身；苦心勞形以危其貞。嗚呼，逺哉其分於道也！”",
                    "zhushu": "○與，音餘，下同。危，或作爲。分，如字，本又作介，音界，司馬云：離也。"
                },
                {
                    "paragraph": "子貢還，報孔子。孔子推琴而起曰：“其聖人與！”乃下求之，至於澤畔，方將杖挐而引其船，顧見孔子，還郷而立。孔子反走，再拜而進。",
                    "zhushu": "○杖，直亮反。挐，女房反，司馬云：橈也，音饒。郷，香亮反，或作嚮，同。"
                },
                {
                    "paragraph": "客曰：“子將何求？”孔子曰：“曩者先生有緒言而去，丘不肖，未知所謂，𥨸待於下風，幸聞咳唾之音，以卒相丘也。”",
                    "zhushu": "○緒言，猶先言也。待，或作待。咳，苦代反。唾，吐卧反。相，息亮反。"
                },
                {
                    "paragraph": "客曰：“嘻！甚矣，子之好學也！”孔子再拜而起曰：“丘少而脩學，以至于今，六十九歲矣，無所得聞至敎，敢不虚心！”",
                    "zhushu": "○嘻，香其反。好，呼報反，下同。少，詩召反，下同。"
                },
                {
                    "paragraph": "客曰：“同𩔖相從，同聲相應，固天之理也。吾請釋吾之所有而經子之所以。",
                    "zhushu": "○經營也，司馬云：經，理也。"
                },
                {
                    "paragraph": "子之所以者，人事也。天子諸侯，大夫庶人，此四者自正治之美也。四者離位而亂莫大焉。官治其職，人憂其事，乃無所陵。",
                    "zhushu": "○治，直吏反，下官事不治同。"
                },
                {
                    "paragraph": "故田荒室露，衣食不足，徴賦不屬，妻妾不和，長少無序，庶人之憂也；",
                    "zhushu": "○屬音烛。長，丁丈反，後過皆同。"
                },
                {
                    "paragraph": "能不勝任，官事不治，行不清白，羣下荒怠，功美不有，爵禄不持，大夫之憂也。",
                    "zhushu": "○勝音升。行，下孟反。"
                },
                {
                    "paragraph": "廷無忠臣，國家昬亂，國技不巧，貢職不美，春秋後倫，不順天子，諸侯之憂也。",
                    "zhushu": "○枝，其試反。職或作賦。春秋後倫，朝覲不及。等，比也。"
                },
                {
                    "paragraph": "隂陽不和，寒暑不時，以傷庶物，諸侯暴亂，擅相攘伐，以賤民人，禮樂不節，財用窮匱，人倫不飭，百姓淫亂，天子有司之憂也。",
                    "zhushu": "飭。音敕。"
                },
                {
                    "paragraph": "今子旣上無君侯有司之勢，而下無大臣職事之官，而擅飾禮樂，選人倫，以化齊民，不泰多事乎。”",
                    "zhushu": "泰，本又作大，音同，徐敕佐反，後同。"
                },
                {
                    "paragraph": "“且人有八疵，事有四患，不可不察也。非其事而事之，謂之摠；",
                    "zhushu": "疵，祀知反。摠，李云：謂監也。"
                },
                {
                    "paragraph": "莫之顧而進之，謂之佞；希意道言，謂之諂；",
                    "zhushu": "道音導。"
                },
                {
                    "paragraph": "不擇是非而言，謂之䛕；好言人之惡，謂之讒；析交離親，謂之賊；稱譽詐僞以敗惡人，謂之慝；",
                    "zhushu": "譽，音餘。敗，蒲邁反。惡人，烏路反，下同。慝，他得反。"
                },
                {
                    "paragraph": "不擇善否，兩容頰適，偷拔其所欲，謂之險。",
                    "zhushu": "否，悲美反，惡也。又方九反。兩容頰適，善惡皆容顔。皃，調適也。頰或顔字。"
                },
                {
                    "paragraph": "此八疵者，外以亂人，内以傷身，君子不友，明君不臣。所謂四患者：好經大事，變更易常，以挂功名，謂之叨；",
                    "zhushu": "挂音卦，别也，又音圭。叨，吐刀反。"
                },
                {
                    "paragraph": "專知擅事，侵人自用，謂之貪；見過不更，聞諌愈甚，謂之狠；",
                    "zhushu": "狠，胡墾反。"
                },
                {
                    "paragraph": "人同於己則可，不同於己，雖善不善，謂之矜。此四患也。能去八疵，無行四患，而始可敎已。孔子愀然而歎，再拜而起曰：“丘再逐於魯，削迹於衛，伐𣗳於宋，圍於陳、蔡，丘不知所失，而離此四謗者何也？”",
                    "zhushu": "去，起吕反。愀，在力反，又七小反。"
                },
                {
                    "paragraph": "客悽然變容曰：“甚矣子之難悟也！人有畏影惡迹而去之走者，舉足愈數而迹愈多，走愈疾而影不離身，自以爲尚遲，疾走不休，絶力而死，不知處隂以休影，處靜以息迹，愚亦甚矣！子審仁義之間，察同異之際，觀動靜之變，適受與之度，理好惡之情，和喜怒之節，而幾於不免矣。",
                    "zhushu": "悟，魚據反，下同，本或作悟。數，音朔。離，力智反。"
                },
                {
                    "paragraph": "謹脩而身，愼守其眞，還以物與人，則無所累矣。今不脩之身而求之人，不亦外乎！”孔子愀然曰：“請問何謂眞？”客曰：“眞者，精誠之至也。不精不誠，不能動人。故強哭者雖悲不哀，強怒者，雖嚴不威，強親者，雖𥬇不和。眞悲無聲而哀，眞怒未發而威，眞親未𥬇而和。眞在内者神動於外，是所以貴眞也。其用於人理也，事親則慈孝，事君則忠貞，飮酒則歡樂，處䘮則悲哀。",
                    "zhushu": "強，其丈反，下同。樂，音洛，下同。"
                },
                {
                    "paragraph": "忠貞以功爲主，飮酒以樂爲主，處䘮以哀爲主，事親以適爲主，功成之美，無一其迹矣。事親以適，不論所以矣。飮酒以樂，不選其具矣；處喪以哀，無問其禮矣。禮者，世俗之所爲也；眞者，所以受於天也，自然不可易也。故聖人法天貴眞，不拘於俗。愚者反此。不能法天而恤於人，不知貴眞，禄禄而受變於俗，故不足。惜哉，子之蚤湛於僞而晚聞大道也。”",
                    "zhushu": "禄禄，如字，又音緑，謂形見爲禮也。司馬云：録，領録也。蚤音早，字亦作早。湛，丁南反，下同。"
                },
                {
                    "paragraph": "孔子又再拜而起曰：“今者丘得遇也，若天幸然。先生不羞而比之服役，而身教之。敢問舎所在，請因受業而卒學大道。”",
                    "zhushu": "得，過也。謂得過失也。過或作遇。比如字，謂親見比欲也，又毗志反。"
                },
                {
                    "paragraph": "客曰：“吾聞之，可與徃者與之，至於妙道；不可與徃者，不知其道，愼勿與之，身乃無咎。子勉之！吾去子矣，吾去子矣！”乃刺船而去，延縁葦間。",
                    "zhushu": "刺，七亦反。"
                },
                {
                    "paragraph": "顔淵還車，子路授綏，孔子不顧，待水波定，不聞挐音，而後敢乗。",
                    "zhushu": "波定，李云：謂戰如波也。案。謂船行故水波去。逺則波定。"
                },
                {
                    "paragraph": "子路旁車而問曰：“由得爲役乆矣，未嘗見夫子遇人如此其威也。萬乗之主，千乗之君，見夫子未甞不分庭伉禮，夫子猶有倨傲之容。今漁父杖挐逆立，而夫子曲要磬折，言拜而應，得無太甚乎？門人皆怪夫子矣，漁父何以得此乎？”",
                    "zhushu": "○旁，歩浪反。乗，繩證反，下同。倨音據。傲，五報反。要，一遥反。折，之設反。"
                },
                {
                    "paragraph": "孔子伏軾而歎曰：“甚矣，由之難化也！湛於禮義有間矣，而樸鄙之心至今未去。",
                    "zhushu": "○湛或作其。"
                },
                {
                    "paragraph": "進，吾語汝！夫遇長不敬，失禮也；見賢不尊，不仁也。彼非至仁，不能下人，下人不精，不得其眞，故長傷身。惜哉！不仁之於人也，禍莫大焉，而由獨擅之。",
                    "zhushu": "○下，遐嫁反，下及注同。"
                },
                {
                    "paragraph": "且道者，萬物之所由也。庶物失之者死，得之者生，爲事逆之則敗，順之則成。故道之所在，聖人尊之。今漁父之於道，可謂有矣，吾敢不敬乎！”",
                    "zhushu": "此篇言無江海而間者，能下江海之士也。夫孔子之所放任，豈直漁父而已哉！將周流六虚，旁通無外，蠢動之𩔖，咸得盡其所懷，而窮理致命，固所以爲至人之道也。○間，音閑。𩔖，如兖反。"
                }
            ]
        },
        {
            "name": "莊子雜篇列御寇第三十二",
            "paragraphs": [
                {
                    "paragraph": "莊子雜篇列御寇第三十二",
                    "zhushu": "音義曰：以人名篇，或無别字。",
                    "type": 1
                },
                {
                    "paragraph": "列御寇之齊，中道而反，遇伯昬瞀人。伯昬瞀人曰：“奚方而反？”",
                    "zhushu": "○瞀，音茂，又音務。奚方，李云：方，道也。"
                },
                {
                    "paragraph": "曰：“吾驚焉。”曰：“惡乎驚？”",
                    "zhushu": "○吾驚焉，李云：見人感己即違道，故驚也。惡，音烏。"
                },
                {
                    "paragraph": "曰：“吾嘗食於十𩞟，",
                    "zhushu": "賣漿之家。○𩞟，子祥反，本亦作漿。司馬云：𩞟讀曰漿。十家並賣漿也。"
                },
                {
                    "paragraph": "而五𩞟先饋。”",
                    "zhushu": "言其敬己。○五𩞟先饋，饋，遺也。謂十家中五家先見遺。王云：皆先饋進於己。"
                },
                {
                    "paragraph": "伯昏瞀人曰：“若是，則汝何爲驚己？”曰：“夫内誠不解，",
                    "zhushu": "外自矜飾。○解，音解，司馬音懈。"
                },
                {
                    "paragraph": "形諜成光，",
                    "zhushu": "舉動便僻，而成光儀也。○形諜，徒協反，說文云：間也。成光，司馬云：形諜於𠂻，成光華也。僻，婢亦反。"
                },
                {
                    "paragraph": "以外鎮人心，",
                    "zhushu": "其内實不足以服物。"
                },
                {
                    "paragraph": "使人輕乎貴老，",
                    "zhushu": "若鎮物由乎内實，則使人貴老之情篤也。○貴老，謂重禦㓂過於老人。"
                },
                {
                    "paragraph": "而𩐎其所患。",
                    "zhushu": "言以美形動物，則所患亂生也。○𩐎，子𠔃反，亂也。"
                },
                {
                    "paragraph": "夫𩞟人特爲食𡙡之貨，多餘之贏，其爲利也薄，其爲權也輕，而猶若食，",
                    "zhushu": "權輕利薄，可無求於人。○食，音嗣。贏音盈。"
                },
                {
                    "paragraph": "而况於萬乗之主乎！身勞於國而知盡於事，彼將任我以事而效我以功，吾是以驚。”伯昬瞀人曰：“善哉！觀乎！汝處已，人將保汝矣！”",
                    "zhushu": "苟不遺形，則所在見保。保者，聚守之謂也。○乗，繩證反。效如字，本又作校，古孝反。保汝，司馬云：保，附也。"
                },
                {
                    "paragraph": "無幾何而徃，則戸外之屨滿矣。伯昬瞀人北面而立，敦杖蹙之乎頥，立有間，不言而出。賔者以告列子，列子提屨跣而走，曁乎門，曰：“先生旣來，曾不發藥乎？”曰：“已矣。吾固告汝曰人將保汝，果保汝矣。非汝能使人保汝，而汝不能使人無保汝也，",
                    "zhushu": "任平而化，則無感無求。無感無求，乃不相保。○幾，居豈反。敦音頓，司馬云：豎也。蹙，子六反。賔者，本亦作儐，同必刃反，謂通客之人。跣，先典反。曁，其噐反。發如字，司馬本作廢，公置也。"
                },
                {
                    "paragraph": "而焉用之感豫出異也！",
                    "zhushu": "先物施惠，惠不因彼，豫出則異也。○焉，於䖍反。"
                },
                {
                    "paragraph": "必且有感揺而本才，又無謂也。",
                    "zhushu": "必將有感，則與本性動也。○搖而本才，一本才作性，又無謂也。動揺本才以致求者，又非道德之謂也。"
                },
                {
                    "paragraph": "與汝遊者又莫汝告也，彼所小言，盡人毒也。",
                    "zhushu": "細巧入人爲小言。○小言。言不入道。故曰小言。人毒。以其多患。故曰人毒。"
                },
                {
                    "paragraph": "莫覺莫悟，何相孰也！巧者勞而知者憂，無能者，無所求食而遨遊，汎若不繫之舟，虚而遨遊者也。”",
                    "zhushu": "夫無其能者，唯聖人耳。過此以下，至於昆蟲，未有自忘其能而任衆人者也。○莫覺莫悟，何相孰也。彼不敢告汝，汝又不自覺，何其相孰哉？王云：小言爲毒，曾無告語也。孰，誰也。謂誰相親愛者。既無告語，此不相親愛之至也。知，音智。食而，一本作飽食而。遨，本又作敖，五刀反，下同。汎，孚劒反。"
                },
                {
                    "paragraph": "鄭人緩也呻吟裘氏之地",
                    "zhushu": "呻吟，吟詠之謂。○緩，司馬云：緩，名也。呻音申，謂吟詠學問之聲也。崔云：呻，誦也。本或作呻吟。裘，地名。崔云：裘，儒服也。之地，崔本作之地蛇，云：地蛇者，山田荼種也。"
                },
                {
                    "paragraph": "祗三年而緩爲儒，",
                    "zhushu": "祗，適也。○祗音支，李云：適也。言適三年而成也。司馬云：巨移反。謂神祗祐之也。"
                },
                {
                    "paragraph": "河潤九里，澤及三族，使其弟墨。儒、墨相與辯，其父𦔳翟。",
                    "zhushu": "翟，緩弟名○河潤九里河從乾位來乾陽數九也。使其弟墨謂使緩弟翟成墨也。"
                },
                {
                    "paragraph": "十年而緩自殺。其父夢之曰：“使而子爲墨者予也。闔胡嘗視其良，旣爲秋栢之實矣？”",
                    "zhushu": "緩怨其父之助弟，故感激自殺。死而見夢，謂已旣能自化爲儒，又化弟令墨。弟由已化而不能順已，己以良師而便怨死，精誠之至，故爲秋栢之實。○闔胡甞視其良，闔，語𦔳也。胡，何也。良者，良人，謂緩也。言何不試視緩墓上，己化爲秋栢之實。良或作浪，音浪，冡也。見，賢遍反。令，力呈反。"
                },
                {
                    "paragraph": "夫造物者之報人也，不報其人而報其人之天。",
                    "zhushu": "自此已下，莊子辝也。夫積習之功爲報，報其性，不報其爲也。然則學習之功，成性而已，豈爲之哉。"
                },
                {
                    "paragraph": "彼故使彼",
                    "zhushu": "。彼有彼性，故使習彼。"
                },
                {
                    "paragraph": "夫人以己爲有以異於人，以賤其親，",
                    "zhushu": "言緩自美其儒，謂己能有積學之功，不知其性之自然也。夫有功以賤物者，不避其親也；無其身以平性者，貴賤不失其倫也。"
                },
                {
                    "paragraph": "齊人之井飮者相捽也。故曰今之世皆緩也。",
                    "zhushu": "夫穿井所以通泉，吟詠所以通性也。無泉亦無所穿，無性則無所詠，而世皆忘其泉性之自然，徒識穿詠之末功，因欲矜而有之，不亦妄乎？○相捽，于骨反。言穿井之人爲己有造泉之功，而捽飮者不知泉之天然也。喻緩不知翟天然之墨而忿之。捽一音子晦反。"
                },
                {
                    "paragraph": "自是，有德者以不知也，而况有道者乎！",
                    "zhushu": "觀緩之謬，以爲學父，故能任其自爾而知，故無僞乎其間也。○知音智，注同。父，本或作乆。"
                },
                {
                    "paragraph": "古者謂之遁天之刑。",
                    "zhushu": "仍自然之能以爲己功者，逃天者也，故刑戮及之。○仍，而證反，本又作認，同。"
                },
                {
                    "paragraph": "聖人安其所安，不安其所不安；",
                    "zhushu": "夫聖人無安無不安，順百姓之心也。"
                },
                {
                    "paragraph": "衆人安其所不安，不安其所安。",
                    "zhushu": "所安相與異，故所以爲衆人也。"
                },
                {
                    "paragraph": "莊子曰：“知道易，勿言難。知而不言，所以之天也；知而言之，所以之人也：古之人，天而不人。”",
                    "zhushu": "知雖落，天地未甞，開言以引物也，應其至分而已。○易，以豉反。知雖音智。應如字，當也。"
                },
                {
                    "paragraph": "朱泙漫學屠龍於支離益，單千金之家，三年技成，而無所用其巧。",
                    "zhushu": "事在於適，無貴於逺功。○泙，李音平，郭敷音反，徐敷耕反。漫，朱旦反，又未干反。司馬云：朱平漫、支离益，皆人姓名。屠音徒，單音丹，盡也。千金之家，如字，本亦作賈，又作賈，皆音嫁。三絶句，崔云：用千金者三也。又本作三年，則上句至家絶。技，其綺反。"
                },
                {
                    "paragraph": "聖人以必不必，故無兵；",
                    "zhushu": "理雖必然，猶不必之。斯至順矣，兵其安有？"
                },
                {
                    "paragraph": "衆人以不必必之，故多兵；",
                    "zhushu": "理雖未必，抑而必之，各必其所見，則乖逆生。"
                },
                {
                    "paragraph": "順於兵，故行有求。",
                    "zhushu": "物各順徃則足，足則無求。○順於兵，順或作慎。"
                },
                {
                    "paragraph": "兵，恃之則亡。",
                    "zhushu": "不得已而用之，以恬惔爲上者，未之亡也。○恬，徒謙反。惔，徒暫反，本亦作淡。"
                },
                {
                    "paragraph": "小夫之知，不離苞苴竿牘，",
                    "zhushu": "苞苴以遺，竿牘以問。遺問之具，小知所殉。○知音智，註及下爲知同。離，力智反。苞苴，子餘反，司馬云：苞苴，有苞裹也。竿音干。牘音獨。司馬云：謂竹簡爲書，以相問遺，脩意氣也。遺，唯李反，下同。"
                },
                {
                    "paragraph": "敝精神乎蹇淺，",
                    "zhushu": "昬於小務，所得者淺。○敝，郭婢世反，一音必世反。"
                },
                {
                    "paragraph": "而欲兼濟道物，太一形虚。若是者，迷惑于宇宙，形累不知太初。",
                    "zhushu": "小夫之知，而欲兼濟導物，經虚渉逺，志大神敝，形爲之累，則迷惑而失致也。○導音道，註同。"
                },
                {
                    "paragraph": "彼至人者，歸精神乎無始而甘冥乎無何有之鄉。水流乎無形，發泄乎太清。",
                    "zhushu": "泊然無爲，而任其天行也。○冥，如字，本亦作，　又音眠。泄，息列反，徐以世反。泊，歩各反。"
                },
                {
                    "paragraph": "悲哉乎！汝爲知在豪毛，",
                    "zhushu": "爲知所得者細。○悲哉乎，一本作悲哉悲哉。"
                },
                {
                    "paragraph": "而不知大寧！",
                    "zhushu": "任性大寧而至。"
                },
                {
                    "paragraph": "宋人有曹商者，爲宋王使秦，其徃也，得車數乗；王說之，益車百乗。反於宋，見莊子曰：“夫處窮閭阨巷，困窘織屨，槁項黃馘者，商之所短也；一悟萬乘之主而從車百乗者，商之所長也。”莊子曰：“秦王有病，召醫，破癕潰痤者得車一乗，䑛痔者得車五乗，所治愈下，得車愈多。子豈治其痔邪？何得車之多也？子行矣！”",
                    "zhushu": "夫事下然後功高，功高然後禄重，故高逺活淡者，遺榮也。○爲，于僞反。宋王司馬云：偃王也。使，所吏反。數，所主反。乗，繩證反，下同。說音恱。扼，於解反。窘，與愪反，又巨韻反。搞，苦老反，又祛矯反，本亦作矯，居表反。項，李云：頸項羸痩皃，司馬云：頭槁立也。黃馘，古獲反，徐况壁反，爾雅云：獲也。司馬云：謂靣黃熟也。秦王司馬云：惠王也。痤，徂禾反。䑛，字又作𦧇，食𥿄反。痔，治紀反。愈，李亦作俞，同。"
                },
                {
                    "paragraph": "魯哀公問乎顔闔曰：“吾以仲尼爲貞幹，國其有瘳乎？”曰：“殆哉汲乎！仲尼",
                    "zhushu": "汲，危也。夫至人以民靜爲安，今一爲貞幹，則遺高迹於萬世，令飾競於仁義，而雕畫其毛彩，百姓旣危，至人亦無以爲安。○瘳，敕由反。汲，魚及反，又五脂反，危也。令，力呈反，下同。"
                },
                {
                    "paragraph": "方且飾羽而畫，",
                    "zhushu": "凡言方且，皆謂後世從事飾畫，非任真也，"
                },
                {
                    "paragraph": "從事華辭，以支爲㫖，",
                    "zhushu": "將令後世之從事者無實而意趣橫出也。"
                },
                {
                    "paragraph": "忍性以視民而不知不信。",
                    "zhushu": "後世人君將慕仲尼之遐軌，而遂忍性自矯僞以臨民，上下相習，遂不自知也。○視音示，下同。"
                },
                {
                    "paragraph": "受乎心，宰乎神，夫何足以上民！",
                    "zhushu": "今以上民，則後世百姓非直外形從之而已，乃以心神受而用之，不能復自得於體中也。○復，扶又反。"
                },
                {
                    "paragraph": "彼宜女與？",
                    "zhushu": "彼，百姓也。女，哀公也。彼與女各自有所宜，相效則失真，此即今之見驗。○與音餘，又如字，下順與同。見，賢遍反。"
                },
                {
                    "paragraph": "予頥與？",
                    "zhushu": "效彼非所以養己也。"
                },
                {
                    "paragraph": "誤而可矣。",
                    "zhushu": "正不可也。"
                },
                {
                    "paragraph": "今使民離實學僞，非所以視民也，爲後世慮，不若休之，",
                    "zhushu": "明不謂當時也。○離，力智反。"
                },
                {
                    "paragraph": "難治也。”",
                    "zhushu": "治之則僞，故聖人不治也。"
                },
                {
                    "paragraph": "施於人而不忘，非天布也。",
                    "zhushu": "布而識之，非芻狗萬物也。施，如豉反，下注同。識，如字，又申志反。"
                },
                {
                    "paragraph": "商賈不齒，",
                    "zhushu": "况士君子乎？○賈音古。"
                },
                {
                    "paragraph": "雖以士齒之，神者弗齒。",
                    "zhushu": "要能施惠，故於事不得不齒。以其不忘，故心神忽之，此百姓之大情也。"
                },
                {
                    "paragraph": "爲外刑者，金與木也；",
                    "zhushu": "金謂刀鋸斧𨱆。木謂捶楚桎梏。○鋸，音據。𨱆，音越。捶，之蘂反。桎，之實反。梏，古毒反。"
                },
                {
                    "paragraph": "爲内刑者，動與過也。",
                    "zhushu": "静而當，則内外無刑。"
                },
                {
                    "paragraph": "宵人之離外刑者，金木訙之；",
                    "zhushu": "不由明垣之𡍼者，謂之宵人。○宵人，王云：非明正之徒，謂之宵夜之人也。訙，本又作訊，音信，問也。"
                },
                {
                    "paragraph": "離内刑者，隂陽食之。",
                    "zhushu": "動而過分，則性氣傷於内，金木訊於外也。"
                },
                {
                    "paragraph": "夫免乎外内之刑者，唯眞人能之。",
                    "zhushu": "自非其人，未有能止其分者，故必外内受刑，但不問卜耳。"
                },
                {
                    "paragraph": "孔子曰：凡人心險於山川，難於知天。天猶有春秋冬夏旦暮之期，人者厚貌深情。故有貌愿而益，有長若不肖，有順懁而逹者，有堅而縵，有緩而釬。",
                    "zhushu": "言人情貌之反有如此者。○愿音願，廣雅云：謹慤也。長，丁丈反。不肖，外似長者，内不似也。有順，王作愼。懁音儇，又許㳂反，徐音絹。三蒼云：腹急也。王云：堅辨也。外慎堅辨，嘗務質訥。縵，武坐反，又武諌反。李云：内堅實，外如縵也。釬，胡旦反，又音干，急也。一云：情皃相反。"
                },
                {
                    "paragraph": "故其就義若渴者，其去義若𤍠。",
                    "zhushu": "但爲難知耳，未爲殊無迹。"
                },
                {
                    "paragraph": "故君子逺使之而觀其忠，近使之而觀其敬，煩使之而觀其能，卒然問焉而觀其知，急與之期而觀其信，委之以財而觀其仁，告之以危而觀其節，醉之以酒而觀其則，雜之以處而觀其色。九徴至，不肖人得矣。",
                    "zhushu": "君子易觀，不肖難明。然視其所以，觀　其所由，察其所安，捜之有塗，亦可知也。○卒，寸忽反。知音智。側，不正也，一云：謂醉者喜傾側冠也。王云：側謂凡爲不正也。側或作則。易，以豉反。捜，所求反。"
                },
                {
                    "paragraph": "正考父一命而傴，再命而僂，三命而俯，循牆而走，孰敢不軌！",
                    "zhushu": "言人不敢以不軌之事侮之。○正考父，音甫。宋湣，公之玄孫，弗父何之曾孫。傴，紅矩反。僂，力矩反。三命公，士一命，大夫再命，卿三命。"
                },
                {
                    "paragraph": "如而夫者，一命而吕鉅，再命而於車上儛，三命而名諸父，孰恊唐、許！",
                    "zhushu": "而夫，謂凡夫也。唐謂堯。許謂許由也。言而夫與考父者，誰同於唐、許之事也○而夫，郭云：凡夫也。吕鉅矯皃，孰協唐、許。恊，同也。唐，唐堯。許，許由，皆崇讓者也。言考父與而夫，誰同於唐、許也。"
                },
                {
                    "paragraph": "賊莫大乎德有心",
                    "zhushu": "有心於爲德，非眞德也。夫眞德者，忽然自得而不知所以德也。"
                },
                {
                    "paragraph": "而心有睫，",
                    "zhushu": "率心爲德，猶之可耳，役心於眉睫之間，則僞己甚矣。○睫音接。"
                },
                {
                    "paragraph": "及其有睫也而内視，内視而敗矣。",
                    "zhushu": "乃欲探射幽隱，以有爲事，則心與事俱敗矣。○射，食亦反。"
                },
                {
                    "paragraph": "凶德有五，中德爲首。何謂中德？中德也者，有以自好也而吡其所不爲者也。",
                    "zhushu": "吡，訾也。夫自是而非彼，則攻之者非一，故爲凶首也。若中無自好之情，則恣萬物之所是，所是各不自失，則天下皆思奉之矣。○好，呼報反，注同。吡，匹爾反，又芳爾反。訾，子爾反。皆思奉之矣，本或作皆畢事也。"
                },
                {
                    "paragraph": "窮有八極，逹有三必，形有六府。美髯、長大、壯麗、勇敢，八者俱過人也，因以是窮。",
                    "zhushu": "窮於受役也。然天下未曾窮於所短，而恒以所長自困。○髯，人監反。曾，才能反。"
                },
                {
                    "paragraph": "縁循偃佒，困畏不若人，三者俱通逹。",
                    "zhushu": "縁循，杖物而行者也。偃佒，不能俯執者也。困畏，怯弱者也。此三者，旣不以事見任，乃將接佐之，故必逹也。○偃佒，於丈反，本亦作央，同。偃佒，守分歸一也。杖，守亮反。"
                },
                {
                    "paragraph": "知慧外通，",
                    "zhushu": "通外則以無涯傷其内也。○知音智。"
                },
                {
                    "paragraph": "勇動多怨，",
                    "zhushu": "怯而靜。乃厚其身耳。○乃厚其身耳。元嘉本厚作後。一本作乃後。恒無怨也。"
                },
                {
                    "paragraph": "仁義多則。",
                    "zhushu": "天下皆望其愛，然愛之則有不周矣，故多責。"
                },
                {
                    "paragraph": "逹生之情者傀，",
                    "zhushu": "傀然大恬，解之皃。○傀，郭、徐呼懷反，字林公回反，云：偉也。解音蟹。"
                },
                {
                    "paragraph": "逹於知者肖，",
                    "zhushu": "肖、失，散也。○知音智。肖音消。"
                },
                {
                    "paragraph": "逹大命者隨，",
                    "zhushu": "泯然與化俱也。"
                },
                {
                    "paragraph": "逹小命者遭。",
                    "zhushu": "毎在節上住。乃悟也。"
                },
                {
                    "paragraph": "人有見宋王者，錫車十乗，以其十乗驕穉莊子。莊子曰：“河上有家貧恃緯蕭而食者，其子没於淵，得千金之珠。其父謂其子曰：‘取石來鍜之！夫千金之珠，必在九重之淵而驪龍頷下，子能得珠者，必遭其睡也。使驪龍而寤，子尚奚微之有哉！’今宋國之深，非直九重之淵也；宋王之猛，非直驪龍也；子能得車者，必遭其睡也。使宋王而寤，子爲𩐎粉夫。”",
                    "zhushu": "夫取富貴，必順乎民望也。若挾竒說，乗天衢，以嬰人主之心者，明君之所不受也。故如有所譽，必有所試，於斯民不違，僉曰舉之，以合萬夫之望者，此三代所以直道而行之也。○乗，繩證反，下同。驕穉，直吏反，又池夷反，李云：自驕而穉莊子也。緯蕭，如字。緯，織也。蕭，荻蒿也。織蕭以爲畚而賣之。本或作葦，音同。鍜，丁亂反，謂槌破之。重，直龍反。驪龍，力馳反。驪龍，黒龍也。頷，戸感反。𩐎，子𠔃反。夫，音符。挾，戸牒反。僉，七潜反。"
                },
                {
                    "paragraph": "或聘於莊子，莊子應其使曰：“子見夫犧牛乎？衣以文繡，食以芻叔，及其牽而入於太廟，雖欲爲孤犢，其可得乎！”",
                    "zhushu": "樂生者畏犧而辝聘，髑髏聞生而臏。　此死生之情異，而各自當也。○使，所吏反。衣，於旣反。食音嗣。芻音初俱反。蒭，草也。叔，大豆也。大廟音太。髑音獨。髏音樓。矉，毗人反，　子六反。"
                },
                {
                    "paragraph": "莊子將死，弟子欲厚葬之。莊子曰：“吾以天地爲棺槨，以日月爲連璧，星辰爲珠璣，萬物爲齎送。吾葬具豈不備邪？何以加此！”弟子曰：“吾恐烏鳶之食夫子也。”莊子曰：“在上爲烏鳶食，在下爲螻蟻食，奪彼與此，何其偏也！”以不平平，其平也不平；",
                    "zhushu": "以一家之平平萬物，未若任萬物之自平也。○璣，音祈，又音機，一音其旣反。齎，音資，本又作濟。子詣反。鳶，以全反。螻，音樓。蟻，魚綺反。"
                },
                {
                    "paragraph": "以不徴徴，其徴也不徴。",
                    "zhushu": "徴，應也。不因萬物之自應，而欲以其所見應之，則必有不合矣。"
                },
                {
                    "paragraph": "明者唯爲之使，",
                    "zhushu": "夫執其所見，受使多矣，安能使物哉？"
                },
                {
                    "paragraph": "神者徴之。",
                    "zhushu": "唯任神然後能至順，故無徃不應也。"
                },
                {
                    "paragraph": "夫明之不勝神也乆矣，",
                    "zhushu": "明之所及，不過於形骸也。至順則無逺近，幽深皆各自得。"
                },
                {
                    "paragraph": "而愚者恃其所見入於人，其功外也，不亦悲乎！",
                    "zhushu": "夫至順則用發於彼，而功藏於物。若恃其所見，執其自是，雖欲入人，其功之外也。"
                }
            ]
        },
        {
            "name": "莊子雜篇天下第三十三",
            "paragraphs": [
                {
                    "paragraph": "莊子雜篇天下第三十三",
                    "zhushu": "音義曰：以義名篇。",
                    "type": 1
                },
                {
                    "paragraph": "天下之治方術者多矣，皆以其有爲不可加矣。",
                    "zhushu": "爲其所有爲，則眞爲也。爲其眞爲，則無僞矣，又何加焉。"
                },
                {
                    "paragraph": "古之所謂道術者，果惡乎在？曰：“無乎不在。”曰：“神何由降？明何由出？”",
                    "zhushu": "神明由事感而後降出。○惡，音烏。"
                },
                {
                    "paragraph": "“聖有所生，王有所成，皆原於一。”",
                    "zhushu": "使物各復其根，抱一而已，無飾於外，斯聖王所以生成也。"
                },
                {
                    "paragraph": "不離於宗，謂之天人。不離於精，謂之神人。不離於真，謂之至人。以天爲宗，以德爲本，以道爲門，兆於變化，謂之聖人。",
                    "zhushu": "凡此四名，一人耳，所不言之異。○不離，力智反，下注不離、離性，下章離於同。兆，本或作逃。"
                },
                {
                    "paragraph": "以仁爲恩，以義爲理，以禮爲行，以樂爲和，薫然慈仁，謂之君子。",
                    "zhushu": "此四名之粗迹，而賢人君子之所服膺也。○行，下孟反，章内同。薰然，許云反，温和貌。崔云：以慈仁爲馨聞也。粗，七奴反，卷内皆同。"
                },
                {
                    "paragraph": "以法爲分，以名爲表，以參爲驗，以稽爲决，其數一二三四是也，百官以此相齒，以事爲常，以衣食爲主，蕃息畜藏，老弱孤寡爲意，皆有以養民之理也。",
                    "zhushu": "民理旣然，故聖賢不逆。○參，本又作操，同七曹反，宜也。稽音雞，考也。蕃音煩。畜，敕六反，又許六反。藏，如字，又才浪反。"
                },
                {
                    "paragraph": "古之人其備乎！",
                    "zhushu": "古之人，即向之四名也。"
                },
                {
                    "paragraph": "配神明，醇天地，育萬物，和天下，澤及百姓，明於本數，係於末度，",
                    "zhushu": "本數明，故末不離。○醇，順倫反。"
                },
                {
                    "paragraph": "六通四辟，小大精粗，其運無乎不在。",
                    "zhushu": "所以爲備。○辟，婢亦反。本又作闢。"
                },
                {
                    "paragraph": "其明而在數度者，舊法世傳之史，尚多有之。",
                    "zhushu": "其在數度而可明者，雖多有之，已䟽外也。"
                },
                {
                    "paragraph": "其在於詩、書、禮、樂者，鄒魯之士搢紳先生多能明之。",
                    "zhushu": "能明其迹耳，豈所以迹哉？鄒，莊由反。孔子父所封邑。"
                },
                {
                    "paragraph": "詩以道志，書以道事，禮以道行，樂以道和，易以道隂陽，春秋以道名分。其數散於天下而設於中國者，百家之學時或稱而道之。",
                    "zhushu": "皆道古人之陳迹耳，尚復不能常稱。○道志，音導，下以道皆同。分，扶問反。復，扶又反，下章不復同。"
                },
                {
                    "paragraph": "天下大亂，",
                    "zhushu": "用其迹而無統故也。"
                },
                {
                    "paragraph": "賢聖不明，",
                    "zhushu": "能明其迹，又未易也。○易，以豉反。"
                },
                {
                    "paragraph": "道德不一，",
                    "zhushu": "百家穿鑿。"
                },
                {
                    "paragraph": "天下多得一",
                    "zhushu": "各信其偏見，而不能都舉。○得一偏，得一術。"
                },
                {
                    "paragraph": "察焉以自好。",
                    "zhushu": "夫聖人綂百姓之大情，而因爲之制，故百姓寄情於所綂，而自忘其好惡，故與一世而得淡漠焉。亂則反之。人恣其近好，家用典法，故國異政，家殊俗。○好，呼報反，註及下同。惡，烏路反。淡，本又作澹，徒暫反。漠音莫。"
                },
                {
                    "paragraph": "譬如耳目鼻口，皆有所明，不能相通。猶有家衆技也，皆有所長，時有所用。",
                    "zhushu": "所長不同，不得常用。○技，其綺反。"
                },
                {
                    "paragraph": "雖然，不該不徧，一曲之士也。",
                    "zhushu": "故未足備任也。○徧，音遍。"
                },
                {
                    "paragraph": "判天地之美，析萬物之理，",
                    "zhushu": "各用其一曲，故析判。"
                },
                {
                    "paragraph": "察古人之全，寡能備於天地之美，稱神明之容，",
                    "zhushu": "况一曲者乎？○稱，尺登反，下章同。"
                },
                {
                    "paragraph": "是故内聖外王之道，闇而不明，鬰而不發，",
                    "zhushu": "全人難遇故也。"
                },
                {
                    "paragraph": "天下之人各爲其所欲焉以自爲方。悲夫，百家徃而不反，必不合矣！後世之學者，不幸不見天地之純，古人之大體，",
                    "zhushu": "大體各歸根抱一，則天地之純也。"
                },
                {
                    "paragraph": "道術將爲天下裂。",
                    "zhushu": "裂，分離也。道術流弊，遂各奮其方，或以主物，則物離性以從其上，而性命䘮矣。○䘮矣，如字，本或作䘮，息浪反。"
                },
                {
                    "paragraph": "不侈於後世，不靡於萬物，不暉於數度，",
                    "zhushu": "勤儉則瘁，故不暉也。○侈，尺𥿄反，又尺氏反。暉如字，崔本作渾。瘁，在醉反。"
                },
                {
                    "paragraph": "以繩墨自矯，",
                    "zhushu": "矯，厲也。○矯，居表反。"
                },
                {
                    "paragraph": "而備世之急；",
                    "zhushu": "勤而儉，則財有餘而急有備。"
                },
                {
                    "paragraph": "古之道術有在於是者。墨翟、禽滑𨤲聞其風而說之。爲之大過，已之大順。",
                    "zhushu": "不復度衆所能也。○墨翟，宋大夫，尚儉素。滑音骨，又戸八反。𨤲，力之反，又音熈禽。滑𨤲，墨翟弟子也。不順五帝三王之樂，嫌其奢。說音悅，下注同，後聞風而說皆同。大過音太，舊敕佑反，後大過、大多、大少放此。順或作循。度，徒各反。"
                },
                {
                    "paragraph": "作爲非樂，命之曰節用；生不歌，死無服。墨子汜愛兼利而非鬬，",
                    "zhushu": "夫物不足，則以闘爲是。今墨子令百姓皆動，儉各有餘，故以闘爲非也。○非樂節用，墨子二篇名。汜，敖劒反，化同己儉爲汜，愛兼利。令，力呈反，下同。"
                },
                {
                    "paragraph": "其道不怒；",
                    "zhushu": "但自刻也。"
                },
                {
                    "paragraph": "又好學而博，不異，",
                    "zhushu": "旣自以爲是，則欲令萬物皆同乎己也。"
                },
                {
                    "paragraph": "不與先王同，",
                    "zhushu": "先王則恣其羣異，然後同焉，皆得而不知所以得也。"
                },
                {
                    "paragraph": "毀古之禮樂。",
                    "zhushu": "嫌其侈靡。"
                },
                {
                    "paragraph": "黃帝有咸池，堯有太章，舜有大韶，禹有大夏，湯有大濩，文王有辟雍之樂，武王、周公作武。古之䘮禮，貴賤有儀，上下有等。天子棺槨七重，諸侯五重，大夫三重，士再重。今墨子獨生不歌，死不服，桐棺三寸而無槨，以爲法式。以此教人，恐不愛人；以此自行，固不愛己。",
                    "zhushu": "物皆以任力稱情爲愛，今以勤儉爲法，而爲之大過，雖欲饒天下，更非所以爲愛也。○夏，戸雅反。濩音護。辟音壁。作武，武，樂名。重，直龍反，下同。"
                },
                {
                    "paragraph": "未敗墨子道，",
                    "zhushu": "但非道德。○敗或作毀。墨子是一家之正，故不可以爲敗也。崔云：未壞其道。"
                },
                {
                    "paragraph": "雖然，歌而非歌，哭而非哭，樂而非樂，是果𩔖乎？",
                    "zhushu": "雖獨成墨，而不𩔖萬物之情。○非歌生應歌，而墨以歌爲非也。樂而，音洛，下及注同。"
                },
                {
                    "paragraph": "其生也勤，其死也薄，其道大觳；",
                    "zhushu": "觳，無潤也。○觳，郭苦角反，徐戸角反，郭、李皆云：無潤也。"
                },
                {
                    "paragraph": "使人憂，使人悲，其行難爲也，恐其不可以爲聖人之道，",
                    "zhushu": "夫聖人之道，恱以使民，民得性之所樂則恱，恱則天下無難矣。○行，下孟反，下注以成其行同。"
                },
                {
                    "paragraph": "反天下之心，天下不堪。墨子雖獨能任，柰天下何！離於天下？其去王也逺矣。",
                    "zhushu": "王者必合天下之懽心，而與物俱徃也。○任音壬。"
                },
                {
                    "paragraph": "墨子稱道曰：“昔者禹之湮洪水，决江河而通四夷九州也，名山三百，支川三千，小者無數。禹親自操橐耜而九雜天下之川。腓無胈，脛無毛，沭甚風，櫛疾雨，置萬國。禹大聖也，而形勞天下也如此。”",
                    "zhushu": "墨子徒見禹之形勞耳，未覩其性之適也。○湮洪水，音因，又音煙，塞也，没也。握地而决之海，使之由地下也。引禹之儉，同己之道。支川，本或作支流。操，七曹反。槀，舊古考反，崔、郭音託，字則應作橐。崔云：囊也。司馬云：盛士噐也。耜音似。釋名：耜，似也，似齒㫁物。三蒼云：耒頭鐡也。崔云：棰也。司馬：盛水器也。九音鳩，本亦作鳩，聚也。雜，本或作籴，音同。崔云：所治非一，故曰雜也。腓音肥，又符畏反。胈，歩葛反，又再物反，又符盖反。脛，刑定反。甚如字，崔本甚作湛，音滛。櫛，側筆反。"
                },
                {
                    "paragraph": "使後世之墨者，多以裘褐爲衣，以跋蹻爲服，日夜不休，以自苦爲極，",
                    "zhushu": "謂自苦爲盡理之法。○褐，戸葛反。跋，其逆反。蹻，紀略反，李云：麻曰屩，木曰屐。屐與跂同，屩與蹻同，一云：鞋，𩔖也，一音居王反，以籍鞋下也。"
                },
                {
                    "paragraph": "曰：“不能如此，非禹之道也，不足謂墨。”",
                    "zhushu": "非其時而守其道，所以爲墨也。"
                },
                {
                    "paragraph": "相里勤之弟子，五侯之徒，南方之墨者苦獲、己齒、鄧陵子之屬，俱誦墨經，而倍譎不同，相謂别墨；",
                    "zhushu": "必其各守所見，則所在無通，故於墨之中又相與别也。○相，息亮反。里勤，司馬云：墨師也，姓相里，名勤。苦獲、己齒，李云：二人姓字也。倍，郭音佩，又裴罪反。譎，古穴反，崔云：决也。"
                },
                {
                    "paragraph": "以堅白同異之辯相訾，以觭偶不仵之辭相應，以巨子爲聖人，",
                    "zhushu": "巨子最能辯其所是，以成其行。○訾音紫。觭，紀宜反，又音寄。仵音誤，徐音五。仵，同也。巨子向，崔本作鉅，向云：墨家號其道理成者爲鉅子，若儒家之碩儒。"
                },
                {
                    "paragraph": "皆願爲之尸，",
                    "zhushu": "尸者，主也。"
                },
                {
                    "paragraph": "兾得爲其後世，至今不决。",
                    "zhushu": "爲欲係巨子之業也。"
                },
                {
                    "paragraph": "墨翟、禽滑𨤲之意則是，",
                    "zhushu": "意在不侈靡而備世之急，斯所以爲是。"
                },
                {
                    "paragraph": "其行則非也。",
                    "zhushu": "爲之大過故也。"
                },
                {
                    "paragraph": "將使後世之墨者，必自苦以腓無胈脛無毛相進而已矣。亂之上也，",
                    "zhushu": "亂莫大於逆物而傷性也。"
                },
                {
                    "paragraph": "治之下也。",
                    "zhushu": "任衆適性爲上，今墨反之，故爲下。○治，直吏反。"
                },
                {
                    "paragraph": "雖然，墨子眞天下之好也，",
                    "zhushu": "爲其眞好重聖賢不逆也，但不可以教人。○之好，呼報反，註同。爲，于僞反。"
                },
                {
                    "paragraph": "將求之不得也，",
                    "zhushu": "無輩。"
                },
                {
                    "paragraph": "雖枯槁不舎也，",
                    "zhushu": "所以爲眞好也。○槁，苦老反。舎音捨，下章同。"
                },
                {
                    "paragraph": "才士也夫！",
                    "zhushu": "非有德也。"
                },
                {
                    "paragraph": "不累於俗，不飾於物，不茍於人，不忮於衆，",
                    "zhushu": "忮，逆也。○忮，之豉反，逆也。司馬、崔云：害也。字書云：狼也。又音支，韋昭音洎。"
                },
                {
                    "paragraph": "願天下之安寧以活民命，人我之養畢足而止。",
                    "zhushu": "不敢望有餘也。"
                },
                {
                    "paragraph": "以此白心，古之道術有在於是者。宋鈃、尹文聞其風而恱之，作爲華山之冠以自表，",
                    "zhushu": "華山上下均平。○白心，崔云：明白其心也。白或作任。鈃音刑，徐胡冷反，郭音堅。尹文崔云：齊宣王時人，著書一篇。華山之冠，華山上下均平，作冠象之，表己心均平也。"
                },
                {
                    "paragraph": "接萬物以别宥爲始；",
                    "zhushu": "不欲令相犯錯。○别，彼列反，又如字。宥爲始，始，首也。崔云：以别善惡，宥不及也。"
                },
                {
                    "paragraph": "語心之容，命之曰心之行。以聏合驩，以調海内，",
                    "zhushu": "強以其道，聏令合，調令和也。○聏，崔音而，郭音鉺，司馬云：色厚貌。崔、郭、王云：和也。聏和萬物，物各則歡矣。一云：調也。合驩以道化物，和而調之，合意則歡。強，其丈反，下皆同。令合，力呈反，下同。"
                },
                {
                    "paragraph": "請欲置之以爲主。",
                    "zhushu": "二子請得若此者，立以爲物主也。"
                },
                {
                    "paragraph": "見侮不辱，",
                    "zhushu": "其於以活民爲急也。"
                },
                {
                    "paragraph": "救民之𨷖，禁攻寢兵，救世之戰。",
                    "zhushu": "所謂聏調。"
                },
                {
                    "paragraph": "以此周行天下，上說下教，雖天下不取，強聒而不舎者也。",
                    "zhushu": "聏調之理然也。○說音恱，又如字。下教上，謂國主也。恱上之教下也。一云說猶教也。上教，教下也。聒，古活反，謂強聒其耳而語之也。"
                },
                {
                    "paragraph": "故曰上下見厭而強見也。",
                    "zhushu": "所謂不辱。○厭，於𧰟反，徐於瞻反。"
                },
                {
                    "paragraph": "雖然，其爲人太多，其自爲太少；",
                    "zhushu": "不因其自化而強以慰之，則其功太重也。○爲，于，僞反，下自爲同。"
                },
                {
                    "paragraph": "曰：“請欲固置五升之飯足矣。”",
                    "zhushu": "斯明自爲之太少也。"
                },
                {
                    "paragraph": "先生恐不得飽，弟子雖飢，不忘天下。",
                    "zhushu": "宋鈃、尹文稱天下爲先生，自稱爲弟子也。"
                },
                {
                    "paragraph": "日夜不休，曰：“我必得活哉！”",
                    "zhushu": "謂民亦當報已也。"
                },
                {
                    "paragraph": "圖傲乎救世之士哉！",
                    "zhushu": "揮斥，高大之貌。○傲，五報反。"
                },
                {
                    "paragraph": "曰：“君子不爲苛察，",
                    "zhushu": "務寛恕也。○苛，音河。一本作茍。"
                },
                {
                    "paragraph": "不以身假物。”",
                    "zhushu": "必自出其力也。"
                },
                {
                    "paragraph": "以爲無益於天下者，明之不如已也。",
                    "zhushu": "所以爲救世之士也。"
                },
                {
                    "paragraph": "以禁攻寢兵爲外，以情欲寡淺爲内，其小大精粗，其行適至是而止。",
                    "zhushu": "未能經虚渉曠。○行，下孟反，又如字。"
                },
                {
                    "paragraph": "公而不當，易而無私。决然無主，",
                    "zhushu": "各自任也。○不當，丁浪反，崔本作黨，云：至公無黨也。易以　反。"
                },
                {
                    "paragraph": "趣物而不兩，",
                    "zhushu": "物得所趣，故一。"
                },
                {
                    "paragraph": "不顧於慮，不謀於知，於物無擇，與之俱徃。古之道術有在於是者。彭䝉、田駢、愼到聞其風而恱之。齊萬物以爲首，曰：“天能覆之而不能載之，地能載之而不能覆之，大道能包之而不能辯之。”知萬物皆有所可，有所不可，故曰：“選則不徧，",
                    "zhushu": "都用乃周。○於知音智，下棄知同。田駢，薄田反，齊人也。游稷下，著書十五篇。慎子云：名廣。徧音遍。"
                },
                {
                    "paragraph": "敎則不至，",
                    "zhushu": "任其性乃至。○不至，一本作不王。"
                },
                {
                    "paragraph": "道則無遺者矣。”是故愼到棄知去已，而縁不得已，泠汰於物，以爲道理。",
                    "zhushu": "泠汰，猶聽放也。○遺，如字，本又作貴。去，起吕反，章内注同。泠音零。汰音泰，徐徒盖反，一云泠汰，猶沙汰也，謂沙汰使之泠然也。皆泠汰之歸於一，以此爲道理也。或音裔，又音替。"
                },
                {
                    "paragraph": "曰:“知不知。將薄知而後鄰傷之者也。”",
                    "zhushu": "謂知力淺，不知任其自然，故薄之而又鄰傷焉。"
                },
                {
                    "paragraph": "謑髁無任，而𥬇天下之尚賢也；",
                    "zhushu": "不肯當其任，而任夫衆人，衆人各自能，則無爲橫復尚賢也。○謑，胡啓反，又音奚，又苦迷反，說文云：耻也，五米反。髁，戸寡反，郭欺禍反。謑髁，訛倪，不正貌。王云：謂謹刻也。無任，無所施任也。王云：雖謹刻於法，而猶能不自任以事，事不與衆共之，則無爲尚賢，所以𥬇也。復，扶又反。"
                },
                {
                    "paragraph": "縱脫無行，而非天下之大聖。",
                    "zhushu": "欲壞其迹，使物不殉。○行，下孟反，下人之行同。"
                },
                {
                    "paragraph": "椎拍輐斷，與物宛轉，",
                    "zhushu": "法家雖妙，猶有椎拍，故未泯合。○椎，直追反。拍，普百反。輐，五管反，又胡亂反，又五亂反，徐胡管反，圓也。㫁，丁管反，又丁亂反，方也。王云：椎、拍、輐㫁，皆刑截者所用。"
                },
                {
                    "paragraph": "舎是與非，苟可以免。不師知慮，不知前後，",
                    "zhushu": "不能知是之與非，前之與後，䁕目恣性，茍免當時之患也。○師知音智。"
                },
                {
                    "paragraph": "魏然而已矣。",
                    "zhushu": "任性獨立。○魏，魚威反，李五回反。"
                },
                {
                    "paragraph": "推而後行，曵而後徃，",
                    "zhushu": "所謂縁於不得已。"
                },
                {
                    "paragraph": "若飄風之還，若羽之旋，若磨石之隧，全而無非，動靜無過，未嘗有罪。是何故？夫無知之物，無建已之患；無用知之累，動靜不離於理，是以終身無譽。",
                    "zhushu": "患生於譽，譽生於有建。○飄，婢遥反，一音必遥反，爾雅云：回風爲飄。還音旋，一音環。若磨，末佐反，又如字。石之隧，音遂，回也。徐絶句，一讀至全字，絶句。全而無非磨石所剴麄細全在人，其德全，無見非真時，言其無心也。不離，力智反。"
                },
                {
                    "paragraph": "故曰：“至於若無知之物而已，無用賢聖，",
                    "zhushu": "唯聖人然後能去知與故，循天之理，故愚知處宜，貴賤當位，賢不肖襲情，而云無用賢聖，所以爲不知道也。"
                },
                {
                    "paragraph": "夫塊不失道。”",
                    "zhushu": "欲令去知如土塊也。亦爲凡物云云，皆無縁得道，道非偏物也。○塊，苦對反，或苦猥反。令，力呈反。"
                },
                {
                    "paragraph": "豪桀相與𥬇之曰：“愼到之道，非生人之行而至死人之理，",
                    "zhushu": "夫去知任性，然後神明洞照，所以爲賢聖也。而云土塊，乃不失道。人若土塊，非死如何？豪傑所以𥬇也。"
                },
                {
                    "paragraph": "適得怪焉。”",
                    "zhushu": "未合至道，故爲詭怪。"
                },
                {
                    "paragraph": "田駢亦然，學於彭䝉，得不教焉。",
                    "zhushu": "得自任之道也。"
                },
                {
                    "paragraph": "彭䝉之師曰：“古之道人，至於莫之是莫之非而已矣。",
                    "zhushu": "所謂齊萬物以爲首。"
                },
                {
                    "paragraph": "其風窢然，惡可而言？”",
                    "zhushu": "逆風，所動之聲。○窢字，亦作罭，又作閾，况逼反，又火麥反，郭云：逆風聲。惡音烏。"
                },
                {
                    "paragraph": "常反人，不見觀，",
                    "zhushu": "不順民望○不見觀，一本作不聚觀。"
                },
                {
                    "paragraph": "而不免於魭斷。",
                    "zhushu": "雖立法而魭㫁無圭角也。○魭，五管反，又五亂反。㫁，丁管反，一本無㫁字。"
                },
                {
                    "paragraph": "其所謂道非道，而所言之韙不免於非。",
                    "zhushu": "韙，是也。○韙，于鬼反。"
                },
                {
                    "paragraph": "彭䝉、田駢、愼到不知道。",
                    "zhushu": "道無所不在，而云土塊，乃不失道，所以爲不知。"
                },
                {
                    "paragraph": "雖然，槩乎皆嘗有聞者也。",
                    "zhushu": "但不至也。○曁，古愛反。"
                },
                {
                    "paragraph": "以本爲精，以物爲粗，以有積爲不足，",
                    "zhushu": "寄之天下，乃有餘也。"
                },
                {
                    "paragraph": "澹然獨與神明居，古之道術有在於是者。𨵿尹、老聃聞其風而恱之。建之以常無有，",
                    "zhushu": "夫無有，何所能建？建之以常無有，則明有物之自建也。○澹，徒暫反。𨵿，尹𨵿，令尹喜也。或云尹喜字公度。老聃，他甘反，即老子也。爲喜著書十九篇。"
                },
                {
                    "paragraph": "主之以太一，",
                    "zhushu": "自天地以反羣物，皆各自得而已，不兼他飾，斯非主之以太一邪？"
                },
                {
                    "paragraph": "以濡弱謙下爲表，以空虚不毀萬物爲實。𨵿尹曰：“在已無居，",
                    "zhushu": "物來則應，應而不藏，故功隨物去。○濡，如朱反，一音儒。下，遐嫁反。"
                },
                {
                    "paragraph": "形物自著。",
                    "zhushu": "不自是而委萬物，故物形各自彰著。"
                },
                {
                    "paragraph": "其動若水，其靜若鏡，其應若響。",
                    "zhushu": "常無情也。○響，許丈反。"
                },
                {
                    "paragraph": "芴乎若亡，寂乎若淸。同焉者和，得焉者失。",
                    "zhushu": "嘗全者，不知所得也。○芴，音忽。"
                },
                {
                    "paragraph": "未嘗先人而常隨人。”老聃曰：“知其雄，守其雌，爲天下谿；知其白，守其辱，爲天下谷。",
                    "zhushu": "物各自守其分，則靜黙而已，無雄白也。夫雄白者，非尚勝自顯者邪？尚勝自顯，其非逐知過分以殆其生邪？故古人不隨無崖之知，守其分内而已，故其性全。其性全，然後能及天下，能及天下，然後歸之如谿谷也。○谿，苦𠔃反。"
                },
                {
                    "paragraph": "人皆取先，己獨取後，",
                    "zhushu": "不與萬物爭鋒，然後天下樂，推而不厭，故後其身。"
                },
                {
                    "paragraph": "曰：受天下之垢；",
                    "zhushu": "雌辱、後下之𩔖皆物之所，謂垢。○垢，音茍。"
                },
                {
                    "paragraph": "人皆取實，",
                    "zhushu": "唯知有之以爲利，未知無之以爲用。"
                },
                {
                    "paragraph": "已獨取虚，",
                    "zhushu": "守冲泊以待羣實。○泊，歩各反。"
                },
                {
                    "paragraph": "無藏。也故有餘。",
                    "zhushu": "付萬物使各自守，故不患其守。"
                },
                {
                    "paragraph": "巋然而有餘。",
                    "zhushu": "獨立自足之謂。○巋，去軌反，又去𩔖反，本或作魏。"
                },
                {
                    "paragraph": "其行身也，徐而不費，",
                    "zhushu": "因民所利而行之，隨四時而成之，常與道理俱，故無疾無費也。○費，芳味反。"
                },
                {
                    "paragraph": "無爲也，而𥬇巧；",
                    "zhushu": "巧者有爲，以傷神器之自成，故無爲者因其自生，任其自成，萬物各得自爲，蜘蛛猶能結網，則人人自有所能矣，無貴於工倕也。○蜘音知。蛛音誅。倕音垂。"
                },
                {
                    "paragraph": "人皆求福，已獨曲全，",
                    "zhushu": "委順至理則常全，故無所求福。福已足。"
                },
                {
                    "paragraph": "曰茍免於咎。",
                    "zhushu": "隨物，故物不得咎也。"
                },
                {
                    "paragraph": "以深爲根，",
                    "zhushu": "理根爲太初之極，不可謂之淺也。○大音泰。"
                },
                {
                    "paragraph": "以約爲紀，",
                    "zhushu": "去甚泰也。○去，起吕反。"
                },
                {
                    "paragraph": "曰堅則毀矣，",
                    "zhushu": "夫至順則雖金石無堅也。迕逆，則雖水氣無耎也。至順則全，迕逆則毀，斯正理也。○迕，五故反。無耎，如兖反，本或作濡，音同。"
                },
                {
                    "paragraph": "銳則挫矣。",
                    "zhushu": "進躁無崖爲銳。○挫，作卧反。"
                },
                {
                    "paragraph": "常寛容於物，",
                    "zhushu": "各守其分，則自容有餘也。"
                },
                {
                    "paragraph": "不削於人。",
                    "zhushu": "全其性也。"
                },
                {
                    "paragraph": "可謂至極，𨵿尹、老聃乎！古之博大眞人哉！芴漠無形，變化無常，",
                    "zhushu": "隨物也。○芴，元嘉本作寂。漠，音莫。"
                },
                {
                    "paragraph": "死與？生與，天地並與，神明徃與。",
                    "zhushu": "任，化也。○死與，音餘，下同。"
                },
                {
                    "paragraph": "芒乎何之，忽乎何適。",
                    "zhushu": "無意趣也。○芒乎，莫剛反，下同。"
                },
                {
                    "paragraph": "萬物畢羅，莫足以歸，",
                    "zhushu": "故都任置。"
                },
                {
                    "paragraph": "古之道術有在於是者，莊周聞其風而恱之。以謬悠之說，荒唐之言，無端崖之辭，時恣縱而不儻，不以觭見之也。",
                    "zhushu": "不急，欲使物見其意。○謬悠，謂若忘於情實者也。荒唐，謂廣大無域畔者也。儻，丁蕩反，徐敕宜反。觭，音羇，徐起宜反。"
                },
                {
                    "paragraph": "以天下爲沈濁，不可與莊語。",
                    "zhushu": "累於形名，以莊語爲狂而不信，故不與也。○莊語並如字。郭云：莊，莊周也。一云：莊，端正也。一本作莊，側亮反，大也。"
                },
                {
                    "paragraph": "以巵言爲曼衍，以重言爲眞，以寓言爲廣。獨與天地精神徃來而不敖倪於萬物，",
                    "zhushu": "其言通至理，正當萬物之性命也。巵，音支。敖，五報反。倪，音詣。"
                },
                {
                    "paragraph": "不譴是非，",
                    "zhushu": "已無是非，故恣物而行。○譴，遣戰反。"
                },
                {
                    "paragraph": "以與世俗處。",
                    "zhushu": "形羣於物。"
                },
                {
                    "paragraph": "其書雖瓌瑋而連犿無傷也。",
                    "zhushu": "還與物合，故無傷也。○瓌，古回反。瓌瑋，竒特也。連犿，本亦作抃，同芳𡊮反，又音權，又敷晚反，云皆宛轉貌。一云相從之貌。謂與物相從不違，故無傷也。"
                },
                {
                    "paragraph": "其辭雖參差而諔詭可觀。",
                    "zhushu": "不唯應當時之務，故參差。○參，初林反，註同。差，初宜反，下同。諔，尺叔反。"
                },
                {
                    "paragraph": "彼其充實不可以已，",
                    "zhushu": "多所有也。"
                },
                {
                    "paragraph": "上與造物者遊，而下與外死生無終始者爲友。其於本也，弘大而辟。深閎而肆；其於宗也，可謂稠適而上遂矣。雖然，其應於化而解於物也，其理不竭，其來不蛻，芒乎昧乎，未之盡者。",
                    "zhushu": "莊子通以平意說已，與說他人無異也。案其辭明爲汪汪然，禹拜昌言，亦何嫌乎此也。○而辟，婢亦反。閎音宏。稠音調，本亦作調。蛻音恱，徐始銳反，又敕外反。汪，烏黃反。"
                },
                {
                    "paragraph": "惠施多方，其書五車，其道舛駁，其言也不中。",
                    "zhushu": "○惠施，施惠子名。車，尺蛇反，又音居。舛，川兖反，徐尺允反。駁，邦角反。中，丁仲反。"
                },
                {
                    "paragraph": "厤物之意，",
                    "zhushu": "○厤，古歷字，本亦作歷物之意，分别歷說之。"
                },
                {
                    "paragraph": "曰：“至大無外，謂之大一；至小無内，謂之小一。",
                    "zhushu": "○司馬云：無外不可一，無内不可分，故謂之一也。天下所謂大小皆非形，所謂一二非至名也。至形無形，至名無名。"
                },
                {
                    "paragraph": "無厚，不可積也，其大千里。",
                    "zhushu": "○司馬云：物言形爲有，形之外爲無，無形與有相爲表裏，故形物之厚，盡於無厚，無厚與有同一體也。其有厚大者，其無厚亦大。高因廣立，有因無積，則其可積因不可積者，苟其可積，何但千里乎。"
                },
                {
                    "paragraph": "天與地卑，山與澤平。",
                    "zhushu": "○卑，如字，又音婢，李云：以地比天，則地卑於天。若宇宙之髙，則天地皆卑。天地皆卑，則山與澤平矣。"
                },
                {
                    "paragraph": "日方中方睨，物方生方死。",
                    "zhushu": "○睨音詣。李云：睨，側視也。謂日方中而景已復昊，謂景方昃而無已復没，謂光方没而明已復升。凡中昃之與升没，若轉樞循環，自相與爲前後始終無别，則存亡死生與之何殊也。"
                },
                {
                    "paragraph": "大同而與小同異，此之謂小同異；萬物畢同畢異，此之謂大同異。",
                    "zhushu": "○同體異分，故曰小同異。死生禍福，寒暑晝夜，動靜變化，衆辨莫同，異之至也。衆異同於一物，同之至也。則萬物之同異一矣。若堅白無不合，無不離也。若火含隂，水含陽，火中之隂異於水，水中之陽異於火。然則水異於水，火異於火，至異異所同，至同同所異，故曰大同異。"
                },
                {
                    "paragraph": "南方無窮而有窮；",
                    "zhushu": "○司馬云：四方無窮也。李云：四方無窮，故無四方，上下皆不能處其窮，㑹有窮耳。一云：知四方之無窮，是以無無窮。無窮也。形不盡形，色不盡色，形與色相盡也。知不窮知，物不窮物，知與物相盡也。獨言南方，舉一隅也。"
                },
                {
                    "paragraph": "今日適越而昔來；",
                    "zhushu": "○智之適物物之適智，形有所止，智有所行；智有所守，形有所從。故形智徃來，相爲逆旅也。鑒以鑒影，而鑒亦有影，兩鑒相鑒，則重影無窮。萬物入於一智，而智無間，萬物入於一物，而物無联。天在心中，則身在天外；心在天内，則天在心外也。逺而思親者，徃也。病而思親者，來也。智在物爲物，物在智爲智。司馬云：彼日猶此日，則見此猶見彼也。彼猶此見，則吳與越人交相見矣。"
                },
                {
                    "paragraph": "連環可解也。",
                    "zhushu": "○司馬云：夫物盡於形，形盡之外，則非物也。連環所貫，貫於無環，非貫於環也。若兩環不相貫，則雖連環，故可解也。"
                },
                {
                    "paragraph": "我知天之中央，燕之北，越之南是也。",
                    "zhushu": "○司馬云：燕之去越有數，而南北之逺無窮。由無窮觀有數，則燕越之間未始有分也。天下無方，故所在爲中；循環無端，故所行爲始也。"
                },
                {
                    "paragraph": "汜愛萬物，天地一體也。”",
                    "zhushu": "○汜，芳劒反，李云：日月可觀而目不可見，愛出於身，而所愛在物。天地爲首足，萬物爲五藏。故肝膽之别，合於一人，一人之别，合於一體也。"
                },
                {
                    "paragraph": "惠施以此爲大觀於天下而曉辯者，天下之辯者相與樂之。",
                    "zhushu": "○觀，古亂反。於天下，所謂自以爲最也。辯，字林云：辯，惠也。樂音洛。"
                },
                {
                    "paragraph": "卵有毛；",
                    "zhushu": "○司馬云：胎卵之生，必有毛羽。鷄伏鵠卵，卵不爲鷄，則生𩔖於鵠也。毛氣成毛，羽氣成羽，雖胎卵未生，而毛羽之性已著矣。故鳶肩蜂眉，寄感之分也。龍顔虎喙，威靈之氣也。神以引明，氣以成質，質之所剋，如戸牖，明暗之懸以晝夜，性相近，習相逺，則性之明遠，有習於生。"
                },
                {
                    "paragraph": "雞三足；",
                    "zhushu": "○司馬云：鷄兩足，所以行而非動也，故行由足發，動由神御。今雞雖兩足，須神而行，故曰三足也。"
                },
                {
                    "paragraph": "郢有天；",
                    "zhushu": "○郢，楚都也，在江陵北七十里。李云：九州之内，於宇宙之中，未萬中之一分也，故舉天下者以喻盡而名大。夫非大，若各指其所有而言其未足，雖郢方千里，亦可有天下也。"
                },
                {
                    "paragraph": "犬可以爲羊；",
                    "zhushu": "○司馬云：各以名物而非物也。犬羊之名，非犬羊也。非羊可以名爲羊，則犬可以名羊。鄭人謂玉未理者曰璞，周人謂䑕腊者亦曰璞，故形在於物，名在於人。"
                },
                {
                    "paragraph": "馬有卵；",
                    "zhushu": "○李云：形之所託，名之所寄，皆假耳，非眞也。故犬羊無定名，胎卵無定形，故鳥可以有胎，馬可以有卵也。一云小異者，大同犬羊之與胎卵，無分於鳥馬也。"
                },
                {
                    "paragraph": "丁子有尾；",
                    "zhushu": "○李云：夫萬物無定形，形無定稱，在上爲首，在下爲尾。世人謂右行曲波爲尾，今丁子二字，雖左行曲波，亦是尾也。"
                },
                {
                    "paragraph": "火不熱；",
                    "zhushu": "○司馬云：木生於水，火生於木，木以水潤，火以木光，金寒於水而熱於火，而寒𤍠相兼無窮。水火之性有盡，謂火𤍠水寒，是偏舉也，偏舉則水𤍠火寒可也。一云猶金木加於人有楚痛，楚痛發於人，而金木非楚痛也。如處水之鳥，火生之蟲，則火不𤍠也。"
                },
                {
                    "paragraph": "山出口；",
                    "zhushu": "○司馬云：形聲氣色，合而成物。律吕以聲兼形，玄黃以色兼質。呼於一山，一山皆應，一山之聲入於耳，形與聲並行，是山猶有口也。"
                },
                {
                    "paragraph": "輪不蹍地；",
                    "zhushu": "○蹍，本又作跈，女展反。司馬云：地平輪圓，則輪之所行者跡也。"
                },
                {
                    "paragraph": "目不見；",
                    "zhushu": "○司馬云：水中視魚，必先見水；光中視物，必先見光。魚之濡鱗非曝鱗，異於曝鱗，則視濡也。光之曜形，異於不𦡱，則視見於𦡱形，非見形也。目不夜見非暗，晝見非明，有假也，所以見者明也。目不假光而後明，無以見光，故目之於物，未嘗有見也。"
                },
                {
                    "paragraph": "指不至；至不絶；",
                    "zhushu": "○司馬云：夫指之取物，不能自至，要假物故至也。然假物由指不絶也。一云指之取火以針，刺䑕以錐，故假於物，指是不至也。"
                },
                {
                    "paragraph": "龜長於蛇；",
                    "zhushu": "○司馬云：蛇形雖長而命不久，龜形雖短而命甚長。"
                },
                {
                    "paragraph": "矩不方；規不可以爲圎；",
                    "zhushu": "○司馬云：矩雖爲方而非方，規雖爲圓而非圓，譬繩爲直而非直也。"
                },
                {
                    "paragraph": "鑿不圍枘；",
                    "zhushu": "○鑿，在各反。枘，如銳反。司馬云：鑿、枘異質，合爲一形。鑿積於枘，則鑿、枘異圍，鑿、枘異圍，是不相圍也。"
                },
                {
                    "paragraph": "飛鳥之景未嘗動也；",
                    "zhushu": "○景音影。司馬云：鳥之蔽光，猶魚之蔽水。魚動蔽水，而水不動，鳥動影生，影有光亡。亡非徃，生非來。墨子曰：影不徙也。"
                },
                {
                    "paragraph": "鏃矢之疾而有不行不止之時；",
                    "zhushu": "○鏃，子木反，郭音族，徐朱角反。三蒼云：矢鏑也。司馬云：形分止，勢分行。形分明者行遲，勢分明者行疾。目明無形分，無所止，則其疾無間。矢疾而有間者，中有止也。質薄而司離，中有無及者也。"
                },
                {
                    "paragraph": "狗非犬；",
                    "zhushu": "○司馬云：狗、犬同實異名。名實合，則彼所謂狗，此所謂大也；名實離，則彼所謂狗，異於犬也。"
                },
                {
                    "paragraph": "黃馬驪牛三；",
                    "zhushu": "○驪，力支反，又音梨。司馬云：牛馬以二爲三。曰牛，曰馬，曰牛馬，形之三也。曰黃，曰驪，曰黃驪，色之三也。曰黃馬，曰驪牛，曰黃馬，驪牛，形與色爲三也。故曰一與言爲二，二與一爲三也。"
                },
                {
                    "paragraph": "白狗黒；",
                    "zhushu": "○司馬云：狗之目𦕈，謂之眇狗，狗之目大，下曰大狗，此乃一是一非。然則白狗黒目，以可爲黒狗二。"
                },
                {
                    "paragraph": "孤駒未嘗有母；一尺之棰，日取其半，萬世不竭。",
                    "zhushu": "○孤駒未嘗有母，李云：駒生有母，言孤則無母，孤稱立，則母名去也。母甞爲駒之母，故孤駒未嘗有母也。本亦無此句。一尺，一本無一字。捶，章蘂反。日取其半，萬世不竭。司馬云：捶，扙也。若其可析，其一常存，故曰萬世不竭。"
                },
                {
                    "paragraph": "辯者以此與惠施相應，終身無窮。桓團、公孫龍辯者之徒，",
                    "zhushu": "○桓團，李云：人姓名。徐，徒凢反。"
                },
                {
                    "paragraph": "飾人之心，易人之意，能勝人之口，不能服人之心，辯者之囿也。",
                    "zhushu": "○有，音又。"
                },
                {
                    "paragraph": "惠施日以其知與人之辯，特與天下之辯者爲怪，此其柢也。",
                    "zhushu": "○柢，丁計反。"
                },
                {
                    "paragraph": "然惠施之口談，自以爲最賢，曰：“天地其壯乎！施存雄而無術。”",
                    "zhushu": "○天地其壯乎：司馬云：惠施唯以天地爲壯於己也。施存雄而無術。司馬云：意在勝人而無道理之術。"
                },
                {
                    "paragraph": "南方有𠋣人焉，曰黃繚，問天地所以不墜不䧟，風雨雷霆之故。",
                    "zhushu": "○𠋣人，本或作畸，同紀宜反，李云：異也。繚，音了，本而小反，云：賢人也。墜，直𩔖反。霆音廷，又音挺。"
                },
                {
                    "paragraph": "惠施不辭而應，不慮而對，徧爲萬物說，說而不休，多而無已，猶以爲寡，益之以怪。",
                    "zhushu": "○徧音遍。爲萬，于僞反。"
                },
                {
                    "paragraph": "以反人爲實，而欲以勝人爲名，是以與衆不適也。弱於德，強於物，其塗隩矣。",
                    "zhushu": "○隩，烏報反，又李云：深也。謂其道深。"
                },
                {
                    "paragraph": "由天地之道，觀惠施之能，其猶一蚉一䖟之勞者也。其於物也何庸！",
                    "zhushu": "○蚉，音文。䖟，孟庚反。"
                },
                {
                    "paragraph": "夫充一尚可，曰愈貴道幾矣！",
                    "zhushu": "○愈貴，李云：自謂所慕愈貴，近於道也。"
                },
                {
                    "paragraph": "惠施不能以此自寧，散於萬物而不厭，卒以善辯爲名。惜乎惠施之才，駘蕩而不得，逐萬物而不反，是窮響以聲，形與影競走也。悲夫！",
                    "zhushu": "昔吾未覧莊子，甞聞論者爭夫尺棰連環之意，而皆云莊生之言，遂以莊生爲辨者之流。案此篇較評諸子，至於此章，則曰其道舛駁，其言不中，乃知道聽塗說之傷實也。吾意亦謂無經國體致眞，所謂無用之談也。然膏梁之子，均之戯豫，或倦於典言，而能辯名析理，以宣其氣，以係其思，流於後世，使性不邪淫，不猶賢於博奕者，故存而不論，以貽好事也。○駘，李音殆。蕩殆者，放也，故蕩不得也。夫音符。論者，力困反。較音角。評音病。中，丁仲反。倦，本亦作勌，同。思，息嗣反。邪，以嗟反。好事，呼報反。子玄之註，論其大體，眞可謂得莊生之旨矣。郭生前歎膏梁之𡍼說，余亦晚覩貴遊之妄談，斯所謂異代同風，何可復言也。或曰：莊惠標濠梁之契，發郢匠之模，而云其書五車，其言不中，何也。豈契若郢匠，褒國寢斤，而相非之言如此之甚者也荅。曰：夫不失欲，極有教之肆神明其言者。豈得不善其辭而盡其喻乎。莊生振徽音於七篇。列斯文於世。重言盡渉玄之路，從事展有辭之叙。雖談無貴辨，而教無虚唱然其文，易覧其趣，難窺造懐而未逹者，有過理之嫌，祛斯之弊，故大舉惠子之云辯也。"
                }
            ]
        }
    ]
}