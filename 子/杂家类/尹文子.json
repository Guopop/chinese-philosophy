{
    "name": "尹文子",
    "author": "戰國・尹文",
    "loadChapterCount": 3,
    "chapters": [
        {
            "name": "尹文子序",
            "paragraphs": [
                {
                    "paragraph": "尹文子序",
                    "zhushu": "",
                    "type": 1
                },
                {
                    "paragraph": "尹文子者，蓋出於周之尹氏。齊宣王時居稷下，與宋鈃、彭蒙、田駢同學於公孫龍，公孫龍稱之。著書一篇，多所彌綸。莊子曰：“不累於物，不苟於人，不忮於衆，願天下之安寧，以活於民命，人我之養，畢足而止之。以此白心，見侮不辱，此其道也。”而劉向亦以其學本於黃老，大較刑名家也，近爲誣矣。余黃初末始到京師，繆熈伯以此書見示，意甚玩之，而多脫誤。聊試條次，撰定爲上下篇，亦未能究其詳也。山陽仲長氏撰定",
                    "zhushu": ""
                }
            ]
        },
        {
            "name": "大道上",
            "paragraphs": [
                {
                    "paragraph": "大道上",
                    "zhushu": "",
                    "type": 1
                },
                {
                    "paragraph": "大道無形，稱器有名。名也者，正形者也。形正由名，則名不可差。故仲尼云：“必也正名乎！名不正，則言不順也。”大道不稱，衆有必。名生於不稱，則群形自得其方圓。名生於方員，則衆名得其所稱也。大道治者，則名、法、儒、墨自廢。以名、法、儒、墨治者，則不得離道。老子曰：“道者，萬物之奥，善人之寳，不善人之所寳。”是道治者，謂之善人，藉名法、儒墨者，謂之不善人。善人之與不善人，名分日離，不得審察而得也。道不足以治則用法，法不足以治則用術，術不足以治則用權，權不足以治則用勢。勢用則反權，權用則反術，術用則反法，法用則反道，道用則無爲而自治。故窮則徼終，徼終則反始，始終相襲，無窮極也。有形者必有名，有名者未必有形。形而不名，未必失其方員白黑之實。名而不可不尋名以檢其差，故亦有名以檢形，形以定名，名以定事，事以檢名。察其所以然，則形名之與事物，無所隱其理矣。名有三科，法有四呈：一曰命物之名，方員白黑是也；二曰毀譽之名，善惡貴賤是也；三曰况謂之名，賢愚愛憎是也。一曰不變之法，君臣上下是也；二曰齊俗之法，能鄙同異是也；三曰治衆之法，慶賞刑法是也；四曰平准之法，律度權量是也。術者，人君之所密用，群下不可妄窺；勢者，制法之利器，群下不可妄爲。人君有術而使群下得窺，非術之奥者；有勢使群下得爲，非勢之重者。大要在乎先正名分，使不相侵雜，然後術可秘，勢可專。名者，名形者也；形者，應名者也。然形非正名也，名非正形也，則形之與名，居然别矣，不可相亂，亦不可相無。無名，故大道無稱；有名，故名以正形。今萬物具存，不以名正之則亂；萬名具列，不以形應之則乖。故形名者，不可不正也。善名命善，惡名命惡，故善有善名，惡有惡名。聖賢仁智，命善者也；頑嚚凶愚，命惡者也。今即聖賢仁智之名，以求聖賢仁智之實，未之或盡也。即頑嚚凶愚之名，以求頑嚚凶愚之實，亦未或盡也。使善惡盡然有分，雖未能盡物之實，猶不患其差也。故曰：“名不可不辨也。”名稱者何？彼此而檢虚實者也。自古至今，莫不用此而得，用彼而失。失者由名分混，得者由名分察。今親賢而踈不肖，賞善而罰惡，賢不肖善惡之名宜在彼，親踈賞罰之稱宜属我。我之與彼，又復一名，名之察者也。名賢不肖爲親踈，名善惡爲賞罰，合彼我之一稱而不别之，名之混者也。故曰：“名稱者，不可不察也。”語曰“好牛”，又曰“不可不察也”。好則物之通稱，牛則物之定形，以通稱隨定形，不可窮極者也。設復言好馬，則復連於馬矣，則好所通無方也。設復言好人，則彼属於人矣，則好非人，人非好也，則好牛、好馬、好人之名自離矣。故曰：“名分不可相亂也。”五色、五聲、五臭、五味，凡四𩔖，自然存焉天地之間，而不期爲人用。人必用之終身，各有好惡，而不能辨其名分。名宜属彼，宜属我。我愛白而憎黑，韻商而舍徴，好膻而惡焦，嗜甘而逆苦。白黑，商徴，膻焦，甘苦，彼之名也。愛憎，𧪼舍，好惡，嗜逆，我之分也。定此名分，則萬事不亂也。故人以度審長短，以量受少多，以衡平輕重，以律均清濁，以名稽虛實，以法定治亂，以簡治煩惑，以易御險難，以萬事皆歸於一，百度皆凖於法。歸一者，簡之至；凖法者，易之極。如此，頑嚚聾瞽，可以察慧聰明，同其治也。天下萬事不可備能，責其備能於一人，則賢聖其猶病諸。設一人能備天下之事，能左右前後之宜，逺近遲疾之間，必有不兼者焉。苟有不兼，於治闕矣。全治而無闕者，大小多少，各當其分，農商工仕，不易其業。老農長商，習工舊仕，莫不存焉，則處上者何事哉？故有理而無益於治者，君子弗言；有能而無益於事者，君子弗爲。君子非樂有言，有益於治，不得不言；君子非樂有爲，有益於事，不得不爲。故所言者，不出於名法權術；所爲者，不出於農稼軍陣，周務而已。故明主不爲治外之理，小人必言事外之能。小人亦知言損於治，而不能不言；小人亦知能損於事，而不能不爲。故所言者極於儒墨是非之辨；所爲者極於堅僞偏抗之行，求名而已，故名主誅之。古語曰：“不知，無害於君子；知之，無損於小人。”工匠不能，無害於巧；君子不知，無害於治。此信矣。爲善，使人不能得從，此獨善也；爲巧，使人不能得從，此獨巧也。未盡善巧之理。爲善，與衆行之；爲巧，與衆能之，此善之善者，巧之巧者也。所貴聖人之治，不貴其獨治，貴其能與衆共治；貴工傜之巧，不貴其獨巧，貴其能與衆共巧也。今世之人，行欲獨賢，事欲獨能，辨欲出群，勇欲絶衆。獨行之賢，不足以成化；獨能之事，不足以周務；出群之辨，不可爲戶說；絶衆之勇，不可與征陣。凡此四者，亂之所由生。是以聖人任道以□其險，立法以理其差，使賢愚不相棄，能鄙不相遺。能鄙不相遺，則能鄙齊功；賢愚不相棄，則賢是等慮。此至治之術也。名定則物不競，分眀則私不行。物不競，非無心，由名定，故無所措其心；私不行，非無欲，由分明，故無所措其欲。然則心欲人人有之，而得同於心無欲者，制之有道也。田駢曰：“天下之士，莫不處其門庭，臣其妻子，必遊宦諸侯之朝者，利引之也。遊於諸侯之朝，皆志爲𨜮大夫，而不擬於諸侯者，名限之也。”彭蒙曰：“雉兎在野，衆人逐之，分未定也。雞豕滿市，莫有志者，分定故也。”物奢則仁智相屈，分定則貪鄙不爭。圓者之轉，非能轉而轉，不得不轉也。方者之止，非能止而止，不得不止也。因圓之自轉，使不得止，因方之自止，使不得轉，何苦物之失分？故因賢者之有用，使不得不用；因愚者之無用，使不得用。用與不用，皆非我用。因彼所用與不可用，而自得其用，奚患物之亂乎？物皆不能自能，不知自知。智非能智，愚非能愚，而智而愚，好非能好而好，醜非能醜而醜。夫不能自能，不知自知，則智好何所貴，愚醜何所賤？則智不能得夸愚，好不能得𠷣醜，此爲得之道也。道行於世，則貧賤者不怨，冨貴者不驕，愚弱者不懾，智愚者不陵，定於分也。法行於世，則貧賤者不敢怨冨貴，冨貴者不敢陵貧賤，愚弱者不敢冀智勇，智勇者不敢鄙愚弱，此法之不及道也。世之所貴，同而貴之，謂之俗；臣之所用，同而用之，謂之物。苟違於人，俗所不與；苟忮於衆，俗所共去。故心皆殊而爲行若一，所好各異而資用必同，此俗之所齊，物之所飾。故所齊不可不愼，所飾不可不擇。昔齊桓好衣紫，問境不鬻異采；楚莊愛細腰，一國皆有饑色。上之所以率下，乃治亂之所由也。故俗苟沴，必爲治以矯之；物苟溢，必立制以檢之。累於俗、飾於物者，不可與爲治矣。昔晉國苦奢，文公以儉矯之，乃衣不重帛，食不兼肉，無幾時，人皆大布之衣，脫粟之飯。越王勾踐謀報吳，欲人之勇，路逢怒蛙而軾之，比及數年，民之長㓜臨敵，雖湯火不避。居上者之難，如此之驗。聖王知民情之易動，故作樂以和之，制禮以節之。在下者不得用其私，故禮樂獨行。禮樂獨行，則私欲寢廢；私欲寢廢，則遭賢之與遭愚均矣。若使遭賢則治，遭愚則亂，是治亂屬於賢愚，不係於禮樂，是聖人之術與聖主而俱没。治世之法建，易世而莫用，則亂多而治寡。亂多而治寡，則賢無所貴，愚無所賤矣。處名位，雖不肖不愚。物不䟽己，親踈係乎勢利，不係於不肖與仁賢，吾亦不敢據以爲天理，以爲地勢之自然者爾。今天地之間，不肖實衆，仁賢實寡。趨利之情，不肖特厚；廉耻之情，仁賢偏多。今以禮義招仁賢，所得仁賢者，萬不一焉；以名利招不肖，所得不肖者，觸地是焉。故曰：“禮義成君子，未必須禮義；名利治小人，小人不可無名利。”慶賞刑罰，君事也；守職效能，臣業也。君科功黜陟，故有慶賞刑罰；臣各愼所任，故有守職效能。君不可與臣業，臣不可侵君事。上下不相侵與，謂之名正，名正而法順也。接萬物使分，别海内使不雜，見侮不辱，見推不矜，禁暴息兵，救世之闘，此仁君之德，可以爲主矣。守職分使不亂，愼所任而無私，飢飽一心，毁譽同慮，賞亦不㤀，罰亦不怨，此居下之節，可爲人矣。世有因名以得實，亦以因名以失實。宣王如射，說人之謂已能用强也，其實所用不過二石。以示左右，左右皆引試之，中闕而止。皆曰：“不下九石，非大王孰能用是？”宣王悅之。然則宣王用不過三石，而終身自以爲九石。三石，實也；九石，名也。宣王悅其名而䘮其實。齊有黃公者，好謙卑。有二女，皆國色。以其美也，常謙辭毁之，以爲醜惡。醜惡之名逺布，年過而一國無聘者。衛有鰥夫，時冒娶之，果國色。然後曰：“黃公好謙，故毁其子不姝美。”於是爭禮之，亦國色也。國色，實也；醜惡，名也。此違名而得實矣。楚人擔山雉者，路人問：“何鳥也？”擔雉者欺之曰：“鳳凰也。”路人曰：“我聞有鳳凰，今直見之，汝販之乎？”曰：“然。”則十金弗與，請加倍，乃與之。將欲獻楚王，經宿而鳥死。路人不遑惜金，惟恨不得以獻楚王。國人傳之，咸以爲眞鳳凰貴，欲以獻之，遂聞楚王感其欲獻於己，召而厚賜之，過於買鳥之金十倍。魏田父有耕於野者，得寳玉徑尺，弗知其玉也，以告鄰人。鄰人隂欲圖之，謂之曰：“怪石也，畜之弗利其家，弗如復之。”田父雖疑，猶錄以歸，置於廡下。其夜玉明，光照一室，田父稱家大怖，復以告鄰人，曰：“此怪之徴，遄棄，殃可銷。”於是遽而棄於逺野。鄰人無何盗之以獻魏王。魏王召玉工相之，玉工望之，再拜而立：“敢賀玉王，得此天下之寳，臣未嘗見。”王問價，玉工曰：“此無價以當之，五城之都，僅可一觀。”魏王立賜獻玉者千金，長食上大夫祿。凡天下萬里，皆有是非，吾所不敢誣。是者常是，非者常非，亦吾所信。然是雖常是，有時而不用；非雖常非，有時而必行。故用是而失有矣，行非而得有矣。是非之理不同，而更興廢，翻爲我用，則是非焉在哉？觀尭、舜、湯、武之成，或順或逆，得時則昌；桀、紂、幽、厲之敗，或是或非，失時則亡。五伯之主亦然。宋不以楚人戰於泓，公子目夷曰：“楚衆我寡，請其未悉濟而撃之。”宋公曰：“不可。吾聞不鼓不成列，寡人雖亡之餘，不敢行也。”戰敗，楚人執宋公。齊人弑襄公，立公孫無知。召忽、夷吾奉公子紏奔魯，鮑叔牙奉公子小白奔莒。旣而無知被殺，二公子爭國。紏，宜立者也，小白先入，故齊人立之。旣而使魯人殺紏，召忽死之，徴夷吾以爲相。晉文公爲驪姫之譛，出亡十九年，惠公卒，賂秦以求反國，殺懷公子而自立。彼一君正而不免於執，二君不正，覇業遂焉。已是而舉世非之，則不知己之是；已非而舉世是之，亦不知己所非。然則是非隨衆賈而爲正，非己所獨了，則犯衆者爲非，順衆者爲是。故人君處權乗勢，處所是之地，則人所不得非也。居則物尊之，動則物從之，言則物誠之，行則物則之。所以居物上，御群下也。國亂有三事：年飢民散，無食以聚之，則亂。治國無法，則亂；有法而不能用，則亂。有食以聚民，有法而能行，國不治，未之有也。",
                    "zhushu": ""
                }
            ]
        },
        {
            "name": "大道下",
            "paragraphs": [
                {
                    "paragraph": "大道下",
                    "zhushu": "",
                    "type": 1
                },
                {
                    "paragraph": "仁、義、禮、樂，名、法、刑、賞，凡此八者，五帝三王治世之術也。故仁以道之，義以宜之，禮以行之，樂以和之，名以正之，法以齊之，形以威之，賞以勤之。故仁者所以博施於物，亦所以生偏私；義者所以立節行，亦所以成華僞；禮者所以行恭謹，亦所以生惰慢；樂者所以和情志，亦所以生淫放；名者所以正尊卑，亦所以生矜篡；法者所以齊衆異，亦所以乖名分；刑者所以威不服，亦所以生陵暴；賞者所以勸忠能，亦所以生鄙爭。凡此八術，無隱於人，而常存於世。非自顯於尭湯之時，非自逃於桀紂之朝。用得其道，則天下治；失其道，則天下亂。過此而往，雖彌綸天地，籠絡萬品，治道之外，非群生所餐挹，聖人錯而不言也。凡國之存亡有六徴：有衰國，有亡國，有昌國，有疆國，有治國，有亂國。所謂亂亡之國者，凶虐殘暴不與焉；所謂疆治之國者，威力仁義不與焉。君年長，多媵少，子孫䟽，宗疆，衰國也。君寵臣，臣愛君，公法廢，私欲行，亂國也。國貧小，家冨大，君權輕，臣勢重，亡國也。凡此三徴，不待凶虐殘暴而後弱也，雖曰見存，吾必謂之亡者也。内無專寵，外無近習，支庶䌓字，長㓜不亂，昌國也。農桑以時，倉廩充實，兵甲勁利，封疆脩理，疆國也。上不勝其下，下不犯其上，上下不相勝犯，故禁令行，人人無私，雖經險易，而國不可侵，治國也。凡此三徵，不待威力仁入而後疆，雖曰見弱，吾必謂之存者也。治主之興，必有所先誅。先誅者，非謂盗，非謂姦。此二惡者，一時之大害，非亂政之本也。亂政之本，下侵上之權，臣用君之術，心不畏時之禁，行不軌時之法，此大亂之道也。孔丘攝魯相，七日而誅少正卯。門人進問曰：“夫少正卯，魯之聞人也。夫子爲政而先誅，得無失乎？”孔子曰：“居，吾語汝其故。人有惡者五，而𥨸、盗、姦私不與焉。一曰心逹而險，二曰行僻而堅，三曰言偽而辨，四曰疆記而博，五曰順非而澤。此五者，有一於人，則不免君子之誅，而少正卯兼有之。故居處足以聚徒成群，言談足以飾邪熒衆，疆記足以反是獨立，此小人雄桀也，不可不誅也。是以湯誅尹諧，文王誅潘正，太公誅華士，管仲誅付里乙，子産誅鄧析、史付。此六子者，異世而同心，不可不誅也。”詩曰：“憂心悄悄，愠於群小。”小人成群，斯足畏也。語曰：“佞辯可以熒惑鬼神。”曰：“鬼神聰明正直，孰曰熒惑者？”曰：“鬼神誠不受熒惑，此尤佞辨之巧，靡不入也。夫安辨者，雖不能熒惑鬼神，熒惑人明矣。”探人之心，度人之欲，順人之嗜好而不敢逆，納人於邪惡而求其利。人喜聞己之美也，善䏻揚之；惡聞己之過也，善能飾之。得之於眉睫之間，承之於言行之先。語曰：“惡紫之奪朱，惡利口之覆邦家。”斯言足畏，而終身莫悟，危亡繼踵焉。老子曰：“以政治國，以竒用兵，以無事取天下。”政者，名法是也。以名法治國，萬物所不能亂。奇者，權術是也。以權術用兵，萬物所不能敵。凡能用名法權術，而矯抑殘暴之情，則已無事焉。已無事，則得天下矣。故失治則任法，失法則任兵，以求無事，不以取彊，取彊則柔者反能服之。老子曰：“民不畏死，如何以死懼之？”凡民之不畏死，由刑罰過。刑罰過，則民不頼其生，生無所頼，視君之威末如也。刑罰中，則民畏死，畏死由生之可樂也。知生之可樂，故可以死懼之。此人君之所宜執，臣下之所宜愼。田子讀書曰：“尭時太平。”宋子曰：“聖人之治以致此乎？”彭蒙在，則越次答曰：“聖法之治以至此，非聖人之治也。”宋子曰：“聖人與聖法何以異？”彭蒙曰：“子之亂名甚矣。聖人者，自己出也；聖法者，自理出也。理出於己，已非理也；已能出理，理非己也。故聖人之治，獨治者也；聖法之治，則無不治矣。此萬世之利，唯聖人能該之。”宋子猶惑，質於田子。田子曰：“蒙之言然。”莊里丈人字長子曰“盗”，少子曰“毆”。盗出行，其父在後追呼之曰：“盗！盗！”吏聞，因縳之。其父呼毆喻吏，遽而聲不轉，但言：“毆！毆！”吏因毆之，幾殪。計康衢長者，字僮曰“善搏”，字犬曰“善噬”。賓客不過其門者三年。長者怪而問之，乃實對。於是改之，賓客往復。鄭人謂玉未理者爲璞，周人謂䑕未腊者爲璞。周人懷璞謂鄭賈曰：“欲買璞乎？”鄭賈曰：“欲之。”出其璞視之，乃䑕也，因謝不取。父之於子也，令有必行者，有必不行者。去貴妻，賣愛妾，此令必行者也。因曰：“汝無敢恨，汝無敢思，令必不行者也。”故爲人上者，必愼所令。凡人冨則不羡爵祿，貧則不畏刑罰。不羡爵祿者，自足於己也；不畏刑罰者，不頼存身也。二者爲國之所甚，而不知防之之術，故令不行而禁不止。若使令不行而禁不止，則無以爲治。無以爲治，是人君虛臨其國，徒君其民，危亂可立而待矣。今使由爵祿而後冨，則人力爭盡力於其君矣；由刑罰而後貧，則人咸畏罪而從善矣。故古之爲國者，無使民自貧冨，貧冨皆由於君，則君專所制，民知所歸矣。貧則怨人，賤則怨時，而莫有自怨者，此人情之大趣也。然則不可以此是人情之大趣，而一槩非之，亦有可矜者焉，不可不察也。今能同算鈞，而彼冨我貧，能不怨則美矣；雖怨無所非也。才鈞智同，而彼貴我賤，能不怨則美矣，雖怨無所非也。其敝在於不知乗權藉勢之異，而雖曰智能之同，是不逹之過，雖君子之郵，亦君子之怒也。人貧則怨人，冨則驕人。怨人者，苦人之不祿施於己也，起於情所難安而不能安，猶可恕也。驕人者，無苦而無故驕人，此情所易貴而弗能貴，弗可恕矣。衆人見貧賤則慢而踈之，見冨貴則敬而親之。貧賤者，有請賕於己，踈之可也，未必損己，而必踈之，以其無益於物之具故也。冨貴者，有施與己，親之可也，未必益己，而必親之，則彼不敢親我矣。三者獨立，無致親致踈之所，人情終不能不以貧賤冨貴易慮，故謂之“大惑”焉。窮獨貧賤，治世之所共矜，亂世之所共侮。治世非爲矜窮獨貧賤而治，是治之一事也。亂世亦非侮窮獨貧賤而亂，亦是亂之一事也。毎事治則無亂，亂則無治。視夏商之盛，夏商之衰，則其驗也。貧賤之望冨貴甚微，而冨貴不能酬其甚微之望。夫冨貴者之所惡，貧者之所美，貴者之所輕，賤者之所榮。然而弗酬，弗與同苦樂故也。雖弗酬之，於物弗傷。今萬民之望人君，亦如貧賤之望冨貴。其所望者，蓋欲料長㓜，平賦歛，時其飢寒，省其疾痛，賞罰不濫，使役以時，如此而已，則於人君弗損也。然而弗酬，弗與同勞役故也。故爲人君，不可弗與民同勞逸焉。故冨貴者可不酬貧賤者，人君不可不酬萬民。不酬萬民，則萬民之所不願戴。所不願戴，則君位替矣。危莫甚焉，禍莫大焉。",
                    "zhushu": ""
                }
            ]
        }
    ]
}