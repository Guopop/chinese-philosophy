{
    "name": "了凡四訓",
    "author": "明・袁了凡",
    "loadChapterCount": 8,
    "chapters": [
        {
            "name": "了凡四訓序",
            "paragraphs": [
                {
                    "paragraph": "了凡四訓序",
                    "zhushu": "",
                    "type": 1
                },
                {
                    "paragraph": "文有懸筆立就，傾瀉而出，又復至精至妙者，韓文公祭十二郎文是也。文有久已脫稿，曰改月更千鍾百鋉，至數十年而始為定本者，歐陽文忠公瀧岡阡表是也。袁了凡先生以韓、歐之筆，具韓、范之才，將其生平所得，著此四訓，以數十年修身治性，日新月盛之閱厯體驗，又加數十年字煆句煉之潤飾，故其文精深而博大，其理中正而精微。改過積善兩篇，是正文改過之法，發揮諸惡莫作，積善之方。細講衆善奉行，立命之學，是現身說法一篇大序文。惟謙者肯反躬内省，惟反已能自訟其過，惟自訟，庶改過不吝；惟改過斯善事真切。惟善真，然後可以立命，故首從奉母命，棄舉業習醫，旣信孔公數，淡然無求，後聽雲谷教，轉移定數，敘起此三段，公之所謂謙則受教有地也。夫以鶴立雞羣之俊秀，肯棄青紫如敝屣，不獨其品之高，而其孝亦可知矣。袁母命子語：宛如瀧岡阡表我不能教汝，此汝父之志也一段語，袁太夫人之賢，於此亦可見矣。公之信孔公數，非漫信之，必待試其數，織悉皆驗，然後深信不疑，而遂起讀書之念，何等謹慎。孔公起數，必待其考校名數皆合，然後再卜終身，使他由目前之不爽，以堅其久遠。日後之信，何等穩重。雲谷教了凡改過，曰：將向前之相盡情改刷，從前習氣如死，却，從後日新如重生，在公聽之已了了，而豈常人所能領㑹，故於改過之法篇痛暢反覆言之。傳恥、畏、勇三箇方法，講事、理、心三層難易，又恐人自謂無過可改，再將蘧伯玉改過一段，以證人必有過，自不察耳。雲谷教了凡積善，曰要從無思無慮處感格，毋將迎，毋覬覦數語，在了凡已盡得其旨矣。仍恐人不窮理，自謂行持，豈知造孽，故於積善之方篇細論深辯之。文分三大段，段每十小股，首敘往事十條，以證因果不爽，為後人之效法。次論精理十六層，以防冒昧承當之錯路。終標十大綱，以統領乎萬德。公自敘行持，由勉强以臻自然。首誓三千善，厯十餘年而始克告竣；次許三千，只四年而已滿，復許萬善止三年，而以一事圓之。可見初行似不勝其難，行之旣熟，自有得心應手之樂，人亦何憚而不為哉？孔公算余至世俗之論矣一段，先將立命一結，汝之命承上文起下。六想、六思、改過三小段餘波，文雖餘尾，而言則愈緊，意則愈切。六退想就宿命上教之謙德。此文以謙始，以謙終，而未明提一謙字，故以謙德之效為終篇。上半篇寫丁、馮、趙、夏四君謙德，讀之如見其人。下半敘畏巖不遜，遇道者改過一段，是一篇小立命，道者宛然。一雲谷、畏巖何幸遇之？雲谷攝淡然無求自謙之了凡易，道者折有求自滿之畏巖難。覰得準，打得重，責其心氣不平，文安得工，直探驪珠，使其不得不服，旣服而請教焉，教之轉變積善立命，彷彿雲谷與了凡語。嗚呼！茫茫天下，何處得逢宗匠如雲谷道者兩人乎？卽或遇之，亦要受得起這般辣手，庶不負善知識一片菩心也。敢不勉哉！内思閑已之邪。順接日日知非一段，以起下改過之法一篇文字，讚歎雲谷，歸結立命本題，故四訓不獨為千古名言，亦千古妙文也。此略言其段落耳。至於言外之旨，字中之意，非言可盡，細讀之自會",
                    "zhushu": ""
                }
            ]
        },
        {
            "name": "立命之學",
            "paragraphs": [
                {
                    "paragraph": "立命之學",
                    "zhushu": "",
                    "type": 1
                },
                {
                    "paragraph": "余童年喪父，老母，命棄舉業學醫，謂可以養生，可以濟人，且習一藝以成名，爾父夙心也。後余在慈雲寺，遇一老者，修髯偉貌，飄飄若仙，余敬禮之，語余曰：子仕路中人也，明年即進學矣，何不讀書？余告以故，曰：吾姓孔，雲南人也，得邵子皇極數正傳，數該傳汝。余引之歸告母，母曰：善待之。試其數，纎悉皆驗。余遂起讀書之念，謀之表兄沈稱，言：郁海谷先生在沈友夫家開館，我送汝寄學甚便。余遂禮郁為師，孔為余起數，縣考童生當十四名，府考七十一名，提學考第九名。明年赴考，三處名數皆合。復為卜終身休咎，言：某年考第幾名，某年當補廪，某年當貢，貢後某年當選四川一大尹，在任二年半，卽宜告歸，五十三嵗八月十四日丑時，當終於正寢。惜無子。余備錄而謹記之。自此以後，凡遇考校，其名數先後，皆不出孔公所懸定者，獨算余食廪米九十一石五斗，當出貢及食米七十餘石，屠宗師即批准補貢。余竊疑之，後果為署印楊公所駁。直至丁卯年，殷秋溟宗師見余場中備卷，歎曰：五策即五篇奏議也，豈可使博洽淹貫之儒老於窗下乎？遂依縣申文准貢，連前食米計之，實九十一石五斗也。余因此益信進退有命，遲速有時，澹然無求矣。貢入燕都，留京一年，終日靜坐，不閱文字。己巳歸遊南雍，未入監，先訪雲谷會禪師於棲霞山中，對坐一室，凡三晝夜，不瞑目。雲谷問曰：凡人所以不得作聖者，只為妄念相纏耳。汝坐三日，不見起一妄念。余曰：吾為孔先生算定，榮辱死生，皆有定數，即要妄想，亦無可妄想。雲谷笑曰：我待汝是豪傑，原來只是凡夫。問其故，曰：人未能無心，終為陰陽所縛，安得無數？但惟凡人有數，極善之人數固拘他不定，極惡之人數亦拘他不定。汝二十年來，被他算定，不曾轉動一毫，豈不是凡夫？余問曰：然則數可逃乎？曰：命自我作，福自己求。詩書所稱的為明訓。我教典中說求功名得功名，求富貴得富貴，求男女得男女，求長壽得長夀。夫妄語乃釋迦大戒，諸佛菩薩，豈誑語欺人？余進曰：孟子言求則得之，是求在我者也。道德仁義可以力求，功名富貴，如何求得？雲谷曰：孟子之言不錯，汝自錯解了。六祖說：一切福田，不離方寸，從心而覓，感無不通。求在我，不獨得道德仁義，亦得功名富貴，内外雙得，是求有益於得也。若不返躬内省，而徒向外馳求，則求之有道矣，得之有命矣，内外雙失，故無益。因問：孔公算汝終身若何？余以實告。雲谷曰：汝自揣應得科第否？應生子否？余追省良久，曰：不應也。科第中人，類有福相。余福薄，又不能積功累行，以基厚福，兼不耐煩劇，不能容人，時或以才智葢人，直心直行，輕言妄談，凡此皆薄福之相也，豈宜科第哉？地之穢者多生物，水之清者常無魚。余好潔，宜無子者一；和氣能育萬物；余善怒，宜無子者二；愛為生生之本，忍為不育之根。余矜惜名節，常不能舍己救人，宜無子者三；多言耗氣，宜無子者四；喜飲爍精，宜無子者五；好徹夜長坐，而不知葆元毓神，宜無子者六。其餘過惡尚多，不能悉數。雲谷曰：豈惟科第哉，世間享千金之產者，定是千金人物；享百金之產者，定是百金人物；應餓死者，定是餓死人物。天不過因材而篤，幾曾加纖毫意思。卽如生子，有百世之德者，定有百世子孫保之；有十世之德者，定有十世子孫保之；有三世、二世之德者，定有三世、二世子孫保之。其斬焉無後者，德至薄也。汝今既知非，將向來不發科第及不生子之相，盡情改刷，務要積德，務要包荒，務要和愛，務要惜精神。從前種種，譬如昨日死；從後種種，譬如今日生。此義理再生之身也。夫血肉之身尚然有數，義理之身，豈不能格天？太甲曰：天作孽猶可違；自作孽，不可活。孔先生算：汝不登科第，不生子者，此天作之孽也，猶可得而違也。汝今充廣德性，力行善事，多積陰德，此自己所作之福也，安得而不受享乎？易為君子謀趨吉避凶。若言天命有常，吉何可趨，凶何可避？開章第一義，便說積善之家，必有餘慶，汝信得及否？余信其言，拜而受教。因將往日之罪，佛前盡情發露，為疏一通，先求登科，誓行善事三千條，以報天地祖宗之德。雲谷出功過格示余，令所行之事，逐日登記，善則記數，惡則退除，且教持準提呪，以期必。驗語余曰：符籙家有云：不會書符，被鬼神笑。此有袐傳，只是不動念也。執筆書符，先把萬缘放下，一塵不起，從此念頭不動處下一點，謂之混沌開基。由此而一筆揮成，更無思慮，此符便靈。凡祈天立命，都要從無思無慮處感格。孟子論立命之學，而曰夭夀不貳。夫夭與夀，至貳者也。當其不動念時，孰為夭，孰為壽？細分之，豐歉不貳，然後可立貧富之命；窮通不貳，然後可立貴賤之命；夭夀不貳，然後可立生死之命。人生世間，惟死生為重，曰夭夀，則一切順逆皆該之矣。至修身以俟之，乃積德祈天之事。曰修，則身有過惡，皆當治而去之；曰俟之，則一毫覬覦，一毫將迎，皆當斬絶之矣。到此地位，纖塵不動，求卽無求，不離有欲之中，直造先天之境，即此便是實學。汝未能無心，但持準提咒，無記無數，不令間斷，持得純熟，於持中不持，於不持中持，到得念頭不動，則靈驗矣。余初號學海，是日改號了凡，蓋悟立命之說，而欲不落凡夫窠臼也。從此而後，終日兢兢，便覺與前不同。前日只是悠悠放任，到此自有戰兢惕厲景象。在暗室屋漏中，常恐得罪天地鬼神，遇人憎我毁我，自能恬然容受。到明年，刑部考科舉，孔先生算該第三，忽考第一，其言不驗，而秋闈中式矣。然行義未純，檢身多悞，或見善而行之不勇，或救人而心常自疑，或身勉為善而口有過言，或醒時操持而醉後放逸，以過折功，日常虚度。自己巳嵗發願，直至己卯𡻕，厯十餘年，而三千善行始完。時方從李漸菴入關，未及回向，庚辰南還。始請性空、慧空諸上人，就東塔禪堂回向，遂起求子願，亦許行三千善事。辛巳生男天啟。余行一事，隨以筆記。汝母不能書，每行一事，輒用鵞毛管印一硃圈於厯日之上，或施食貧人，或買放生命，一日有多至十餘圈者。至癸未八月，三千之數已滿，復請性空輩就家庭回向。九月十三日，復起求中進士，願許行善事一萬條。丙戍登第，授寶坻知縣。余置空格一冊，名曰治心篇。晨起坐堂，家人擕付門役，置案上，所行善惡，纎悉必記。夜則設桌於庭，效趙閱道焚香告帝。汝母見所行不多，輒顰蹙曰：我前在家相助為善，故三千之數得完。今許一萬，衙中無善可行，何時得圓滿乎？夜間夢見一神人，余言善事難完之故。神曰：只減糧一節，萬行俱完矣。蓋寳坁縣田毎畝二分三釐七毫，余為區處，減至一分四釐六毫，委有此事，心頗疑惑。適幻余禪師自五臺來，余以夢告之，且問：此事宜信否？師曰：善。心真切，即一行可當萬善，况合縣減糧，萬民受福乎？吾即捐俸銀，令其就五臺山，齋僧一萬而回向之。孔公算余五十三嵗有厄，余未嘗祈禱，是嵗竟無恙，今六十九矣。書曰：天難諶，命靡常。又云：惟命不于常，皆非誑語。吾於是而知，凡稱禍福，自已求之者，乃聖賢之言。若謂禍福惟天所命，則世俗之論矣。汝之命未知若何？即命當榮顯，常作落莫想；即時當順利，常作拂逆想；即現頗足食，常作貧窶想；即人相愛敬，常作恐懼想；即家世望重，常作卑下想；即學問頗優，常作淺陋想。逺思揚祖之德，近思葢父之愆。上思報國之恩，下思造家之福，外思濟人之急，内思閑已之邪，務要日日知非，日日改過，一曰：不知非即。一日安於自是，一日無過可改，即一日無步可進。天下聰明俊秀不少，所以徳不加修，業不加廣者，只為因循二字，便擔閣一生。雲谷禪師所授立命之說，乃至精至邃，至中至正之理，其熟玩而勉行之，毋自曠也。",
                    "zhushu": ""
                }
            ]
        },
        {
            "name": "改過之法",
            "paragraphs": [
                {
                    "paragraph": "改過之法",
                    "zhushu": "",
                    "type": 1
                },
                {
                    "paragraph": "春秋諸大夫見人言動億，而談其禍福，靡不驗者，左國諸記可觀也。大都吉凶之兆，萌乎心而動乎四體，其過於厚者常獲福，過於薄者常近禍。俗眼多翳，謂有未定而不可測者。至誠合天。福之將至，觀其善而必先知之矣；禍之將至，觀其不善而必先知之矣。今欲獲福而逺禍，未論行善，先須改過。但改過者，第一要發恥心，思古之聖賢，與我同為丈夫，彼何以百世可師，我何以一身瓦裂？耽染塵情，私行不義，謂人不知，傲然無愧，將日淪於禽獸而不自知矣。世之可羞可恥者，莫大乎此。孟子曰：恥之於人大矣，以其得之則聖賢，失之則禽獸耳。此改過之要機也。第二要發畏心。天地在上，鬼神難欺，吾雖過在隠微，而天地鬼神實鑒臨之。重則降之百殃，輕則損其現福，吾何可以不懼？不惟是也。閒居之地，指視昭然，吾雖掩之甚密，文之甚巧，而肺肝早露，終難自欺，被人覰破，不值一文矣，烏得不懔懔？不惟是也。一息尚存，彌天之惡，猶可悔改。古人有一生作惡，臨死悔悟，發一善念，遂得善終者，謂一念猛勵，足以滌百年之惡也。譬如千年幽谷，一燈纔照，則千年之暗俱除。故過不論久近，惟以改為貴。但塵世無常，肉身易殞，一息不屬，欲改無由矣。明則千百年擔負惡名，雖孝子慈孫不能洗滌；幽則千百刼沈淪獄報，雖聖賢佛菩薩不能援引，烏得不畏？第三、須發勇心。人不改過，多是因循退縮。吾須奮然振作，不用遲疑，不煩等待。小者如芒刺在肉，速與抉剔；大者如毒蛇嚙指，速與斬除，無絲毫凝滯，此風雷之所以為益也。具是三心，則有過斯改，如春冰遇日，何患不消乎？然人之過，有從事上改者，有從理上改者，有從心上改者，工夫不同，效驗亦異。如前日殺生，今戒不殺；前日怒詈，今戒不怒。此就其事而改之者也。强制於外，其難百倍。且病根終在，東滅西生，非究竟廓然之道也。善改過者，未禁其事，先明其理。如過在殺生，即思曰：上帝好生，物皆戀命，殺彼養已，豈能自安？且彼之殺也，既受屠割，復入鼎鑊，種種痛苦，徹入骨髓；已之養也，珍膏羅列，食過卽空，蔬食菜羹，儘可充腹，何必戕彼之生，損已之福哉？又思血氣之屬，皆含靈知，旣有靈知，皆我一體，縱不能躬修至德，使之尊我親我，豈可曰戕物命，使之仇我憾我於無窮也。一思及此，將有對食傷心，不能下咽者矣。如前日好怒，必思曰：人有不及，情所宜矜，悖理相干，於我何與？本無可怒者，又思天。下無自是之豪傑，亦無尤人之學問，行有不得，皆已之德未脩，感未至也。吾悉以自反，則謗毁之來，皆磨煉玉成之地，我將歡然受賜，何怒之有？又聞謗而不怒，雖讒焰薫天，如舉火焚空，終將自息；聞謗而怒，雖巧心力辯，如春蠶作繭，自取纒綿，怒不惟無益，且有害也。其餘種種過惡，皆當據理思之。此理旣明，過將自止。何謂從心而改？過有千端，惟心所造。吾心不動，過安從生？學者于好色、好名、好貨、好怒，種種諸過，不必逐類尋求，但當一心為善，正念時時現前，邪念自然污染不上，如太陽當空，魍魎潛消，此精一之真傳也。過由心造，亦由心改，如斬毒樹，直斷其根，奚必枝枝而伐，葉葉而摘哉？大抵最上者治心當下清淨，纔動即覺，覺之即無。苟未能然，須明理以遣之；又未能然，須隨事以禁之。以上事而兼行下功，未為失策。執下而昧上，則拙矣。顧發願改過，明須良朋提醒，幽須鬼神證明，一心懺悔，晝夜不懈，經一七二七，以至一月、二月、三月，必有效驗。或覺心神恬曠，或覺智慧頓開，或處冗沓而觸念皆通，或遇冤仇而回嗔作喜，或夢吐黒物，或夢往聖先賢，提攜接引，或夢飛步太虛，或夢幢幡寳葢，種種勝事，皆過消罪滅之象也。然不得執此自高，畫而不進。昔遽伯玉當二十嵗時，已覺前日之非而盡改之矣。至二十一嵗，乃知前之所改未盡也。及二十二𡻕，回視二十一𡻕，猶在夢中，𡻕復一嵗，遞遞改之，行年五十，而猶知四十九年之非。古人改過之學如此。吾輩身為凡流，過惡蝟集，而回思往事，常若不見其有過者，心粗而眼翳也。然人之過惡深重者，亦有效驗。或心神昏塞，轉頭即忘，或無事而常煩惱，或見君子而赧然消沮，或聞正論而不樂，或施惠而人反怨，或夜夢顛倒，甚則妄言失志，皆作孽之相也。苟一類此，即須奮發，舍舊圖新，幸勿自悞。",
                    "zhushu": ""
                }
            ]
        },
        {
            "name": "積善之方",
            "paragraphs": [
                {
                    "paragraph": "積善之方",
                    "zhushu": "",
                    "type": 1
                },
                {
                    "paragraph": "易曰：積善之家，必有餘慶。昔顔氏將以女妻叔梁紇，而厯敘其祖宗積德之長，逆知其子孫必有興者。孔子稱舜之大孝，曰：宗廟饗之，子孫保之。皆至論也。試以往事徵之。楊少師榮，建甯人，世以濟渡為生。久雨，溪漲横流，衝毁民居，溺死者順流而下，他舟皆撈取貨物，獨少師曾祖及祖惟救人，而貨物一無所取，鄉人嗤其愚。逮少師父生，家漸裕，有神人化為道者，語之曰：汝祖父有陰功，子孫當貴顯，宜葬某地。遂依其所指而窆之，即今白兔墳也。後生少師，弱冠登第，位至三公，加曾祖、祖父如其官，子孫貴盛，至今尚多賢者。鄞人楊自懲，初為縣吏，存心仁厚，守法公平。時縣宰嚴肅，偶撻一囚，血流滿前，而怒猶未息。楊跪而寛解之。宰曰：曽奈此人越法悖理，不由人不怒。自懲叩首曰：上失其道，民散久矣。如得其情，哀矜勿喜，喜且不可，而况怒乎？宰為之霽顏。家甚貧，餽遺一無所取。遇囚人乏糧，常多方以濟之。一日，有新囚數人待哺，家又缺米，給囚則家人無食，自顧則囚人堪憫。與其婦商之婦曰：囚從何來？曰：自杭而來，沿路忍饑，菜色可掬，因撤已之米，煮粥以食囚。後生二子，長曰守。陳次曰守阯，為南北吏部侍郎，長孫為刑部侍郎，次孫為四川廉憲，又俱為名臣。今楚亭德政亦其裔也。昔正統間，鄧茂七倡亂於福建，士民從賊者甚衆，朝廷起鄞縣張都憲楷南征，以計擒賊，後委布政司謝都。事搜，殺。東路賊黨謝求，賊中黨附冊籍，凡不附賊者，密授以白布。小旗約兵至。日插旗門首，戒軍兵無妄殺，全活萬人。後謝之子遷中狀元，為宰輔。孫丕復中探花莆田林氏，先世有老母，好善，常作粉。團施人。求取即與之，無倦色。一仙化為道人，每旦索食六七團，母日日與之，終三年如一日。乃知其誠也。因謂之曰：吾食汝三年粉團，何以報汝？府後有一地葬之，子孫官爵至一升蔴子之數，其子依所點葬之，初世即有九人登第，累代簪纓甚盛。福建有無林不開榜之謡。馮琢菴太史之父為邑庠生，隆冬早起赴學，路遇一人，倒卧雪中，捫之，半僵矣，遂解已綿裘衣之，且扶歸救甦。夢：神告之曰：汝救人，一命，出自誠心，吾遣韓。琦為汝子。及生，琢菴遂名琦。台州應尚書，壯年習業於山中，夜鬼嘯集，往往驚人，公不懼也。一夕，聞鬼云：某婦以夫久客不歸，翁姑逼其嫁人，明夜當縊死於此，吾得代矣。公潛賣田，得銀四兩，即偽作其夫之書，寄銀還家。其父母見書，以手跡不類，疑之。既而曰：書可假，銀不可假，想兒無恙。婦遂不嫁。其子後歸，夫婦相保如初。公又聞鬼語曰：我當得代，奈此秀才壞吾事。傍一鬼曰：爾何不禍之？曰：上帝以此人心好，命作陰德尚書矣，吾何得而禍之？應公因此益自努勵，善日加修，德日加厚。遇嵗饑，輒捐穀以賑之。遇親戚有急，輒委曲維持；遇有横逆，輒反躬自責，怡然順受。子孫登科第者，今累累也。常熟徐鳳竹栻，其父素富，偶遇年荒，先捐租以為同邑之倡，又分榖以賑貧乏。夜聞鬼唱於門曰：千不誆，萬不誆，徐家秀才做到了舉人郎。相續而呼，連夜不斷。是嵗，鳳竹果舉於鄉。其父因而益積德，孳孳不怠。修橋修路，齋僧接衆，凡有利益，無不盡心。後又聞鬼唱於門曰：千不誆，萬不誆，徐家舉人，直做到都堂。鳳竹官終兩浙巡撫。嘉興屠康僖公初為刑部主事，宿獄中，細詢諸囚情狀，得無辜者若干人。公不自以為功，密疏其事以白堂官。後朝審，堂官摘其語以訊，諸囚，無不服者，釋冤抑十餘人。一時輦下咸頌尚書之明。公復禀曰：輦轂之下，尚多冤民，四海之廣，兆民之衆，豈無枉者？宜五年差一減刑官，覈實而平反之。尚書為奏允其議。時公亦差減刑之列。夢一神告之曰：汝命無子，今減刑之議，深合天心，上帝賜汝三子，皆衣紫腰金。是夕，夫人有娠。後生應塤、應坤、應埈，皆顯官。嘉興包憑，字信之，其父為池陽太守，生七子，憑最少，贅平湖袁氏，與吾父往來甚厚，博學高才，累舉不第。留心二氏之學。一曰，東游泖湖，偶至一村寺中，見觀音像淋漓露立，即解槖中得十金，授主僧，令修屋宇。僧告以功大銀少，不能竣事。復取松布四疋，檢篋中衣七件與之，内纻褶係新置。其僕請巳之，憑曰：但得菩薩無恙，吾雖裸裎何傷？僧垂淚曰：舎銀及衣布，猶非難事，只此一點心，如何易得？後功完，拉老父同遊，宿寺中。公夢伽藍來謝曰：汝子當享世祿矣。後子汴、孫檉芳，皆登第，作顯官。嘉善支立之父為刑房吏，有囚。無辜陷重辟，意哀之，欲求其生囚，語其妻曰：支公嘉意，愧無以報。明日，延之下鄉，汝以身事。之彼或肯用意，則我可生也。其妻泣而聽命。及至，妻自出。勸酒，具告以夫意。支不聽，卒為盡力平反之囚出。獄。夫妻登門叩謝曰：公如此厚德，晚世所稀，今無子。吾有弱女，送為箕帚妾。此則禮之可。通者。支為備禮而納之。生立，弱冠中魁，官至翰林孔目。立生高，高生祿，皆貢為學博，祿生大綸登第。凡此十條所行不同，同歸於善而已。若復精而言之，則善，有真有假，有端有曲，有陰有陽，有是有非，有偏有正。有半有滿，有大有小，有難有易，皆當深辯。為善而不躬理，則自謂行持，豈知造孽，枉費苦心，無益也。何謂真假？昔有儒生數輩，謁中峰和尚，問曰：佛氏論善惡報應，如影隨形。今某人善而子孫不興，某人惡而家門隆盛，佛說無稽矣。中峯云：凡情未滌，正眼未開，認善為惡，指惡為善，往往有之。不憾己之是非顛倒，而反怨天之報應有差乎？衆曰：善惡何至相反？中峰令試言其狀，一人謂詈人毆人是惡，敬人禮人是善，中峰云：未必然也。一人謂貪財妄取是惡，廉潔有守是善。中峰云：未必然也。衆人厯言其狀，中峰皆謂不然。因請問。中峰，告之曰：有益於人是善，有益於已是惡。有益於人，則毆人詈人皆善也；有益於己，則敬人禮人皆惡也。是故人之行善，利人者公，公則為真；利已者私，私則為假。又根心者真，襲跡者假。又無為而為者真，有為而為者假，皆當自攷。何謂端曲？今人見謹愿之士，類稱為善，而取之聖人，則甯取狂狷。至於謹愿之士，雖一鄉皆好，而必以為德之賊。是世人之善惡，分明與聖人相反。推此一端，種種取舎，無有不謬。天地鬼神之福善禍淫，皆與聖人同是非，而不與世俗同取舎。凡欲積善，決不可徇耳目，惟從心源隱微處，默默洗滌。純是濟世之心，則為端，苟有一毫媚世之心，即為曲；純是愛人之心，則為端，有一毫憤世之心即為曲；純是敬人之心則為端，有一毫玩世之心，即為曲。皆當細辨。何謂陰陽？凡為善而人知之，則為陽善；為善而人不知，則為陰德。陰德，天報之，陽善享。世名，名亦福也。名者造物所忌。世之享盛名而實不副者，多有奇禍；人之無他腸而横被惡名者，子孫往往驟發。陰陽之際，微矣哉！何謂是非？魯國之法，魯人有贖人臣妾於諸侯，皆受金於府。子貢贖人而不受金，孔子聞而惡之，曰：賜失之矣。夫聖人舉事，可以移風易俗，而教道可施於百姓，非獨適已之行也。今魯國富者寡而貧者衆，受金則為不廉，何以相贖乎？自今以後，不復贖人於諸侯矣。子路拯人於溺，其人謝之以牛，子路受之，孔子喜曰：自今魯國多拯人於溺矣。自俗眼觀之，子貢不受金為優，子路之受牛為劣，孔子則取由而黜賜焉。乃知人之為善，不論現行而論流弊，不論一時而論久遠，不論一身而論天下。現行雖善，而其流足以害人，則似善而實非也；現行雖不善，而其流足以濟人，則非善而實是也。然此就一節論之耳。他如非義之義、非禮之禮、非信之信、非慈之慈，皆當決擇。何謂偏正？昔呂文懿公初辭相位歸故里，海内仰之如泰山北斗。有一鄉人醉而詈之，呂公不動，謂其僕曰：醉者勿與較也。閉門謝之。逾年，其人犯死刑入獄，呂公始悔之曰：使當時稍與計較，送公家責治，可以小懲而大戒。吾當時只欲存心於厚，不謂養成其惡，以至於此，此以善心而行。惡事者也。又有以惡心而行善事者，如某家大富，值𡻕荒，窮民白晝攫粟於市，告之縣，縣不理，窮民愈肆。遂私執而困辱之衆始定。不然。幾亂矣。故善者為正，惡者為偏。人皆知之。其以善心而行惡事者，正中偏也；以惡心而行善事者，偏中正也，不可不知也。何謂半滿？易曰：善不積，不足以成名，惡不積，不足以滅身。書曰：商罪。貫盈如貯物於器，勤而積之則滿，懈而不積則不滿，此一說也。昔有某氏女，入寺，欲施而無財，止有錢二文，捐而與之。主席者親為懺悔。及後入。宮富貴，擕數千金入寺，捨之，主僧惟令其徒回向而已。因問曰：吾前施錢，二文汝親為懺悔，今施數千，金，而汝不回向。何也？曰：前者物雖薄，而施心甚真，非老僧親懺，不足報德。今物雖厚，而施心不若前日之切，令人代懺足矣。此千金為半，而二文為滿也。鍾離授丹於呂祖，點鐵為金，可以濟世。呂問曰：終變否？曰：五百年後，當復本質。呂曰：如此，則害五百年後人矣，吾不願為也。曰：修仙要積三千功行，汝此一言，三千功行已滿矣。此又一說也。又為善而心不著善，則隨所成就，皆得圓滿；心著於善，則終身勤勵，止於半善而已。譬如以財濟人，内不見已，外不見人，中不見所施之物，是謂三輪體空，是謂一心清淨，則斗粟可以種無涯之福，一文可以消千刼之災。倘此心未忘，雖黄金萬鎰，福不滿也。此又一說也。何謂大小？昔衞仲達為館職，被攝至冥司，主者命吏呈善惡二錄，比至，則惡錄盈庭，其善錄僅如筯而已。索秤稱之，則盈庭者反輕，而如筯者反重。仲達曰：某年未四十，安得過惡如是多乎？曰：一念不正，即是，不待犯也。因問：軸中所書何事？曰：朝廷嘗興大工，修三山石橋，君上疏諫之，此疏稿也。仲達曰：某雖言之，朝廷不從，於事何益，而能有如是之力？曰：朝廷雖不從，君之一念已在萬民。向使聽從，善力更大矣。故志在天下國家，則善雖少而大苟在一。身雖多亦小。何謂難易？先儒謂克己須從難克處克將去。夫子論為仁，亦曰先難。必如江西舒翁捨二年僅得之束脩，代償官銀，而全人夫婦；與邯鄲張翁捨十年所積之錢，代完贖銀，而活人妻子，皆所謂難捨處能捨也。如鎮江靳翁，雖年老無子，不忍以幼女為妾而還之鄰，此難忍處能忍也。故天之降福亦厚。凡有財有勢者，其立德皆易，易而不為，是謂自暴；貧賤，作福皆難，難而能為，斯可貴耳。隨緣濟衆，其類至繁，約言其綱，大約有十：第一、與人為善，第二、愛敬存心，第三、成人之美，第四、勸人為善，第五、救人危急，第六、興建大利，第七、捨財作福，第八、護持正法，第九、敬重尊長，第十、愛惜物命。何謂與人為善？昔舜在河濱，見漁者皆爭取深潭厚澤，而老弱則漁於急流淺灘之中，惻然哀之，往而漁焉，見爭者皆匿其過而不談，見有讓者，則揄揚而取法之，期年皆以深潭厚澤相讓矣。夫以舜之明哲，豈不能出一言教衆人哉？乃不以言教而以身轉之，此良工苦心也。吾輩處末世，勿以已之長而葢人，勿以已之善而形人，勿以己之多能而困人。收歛才智，若無若虚，見人過失，且涵容而掩覆之，一則令其可改，一則令其有所顧忌而不敢縱。見人有微長可取，小善可録，翻然舎已而從之，且為豔稱而廣述之。凡日用間，發一言，行一事，全不為自身起念，全是為物立則，此大人天下為公之度也。何謂愛敬存心？君子與小人，就形迹觀，常易相混，惟一點存心處，則善惡懸絶，判然如黒白之相反，故曰君。子所以異於人者，以其存心也。君子所存之心，只是愛人敬人之心。葢人有親疎貴賤，有智愚賢不肖，萬品不齊，皆吾同胞，皆吾一體，孰非當敬當愛者？愛敬衆人，即是愛敬聖賢。能通衆人之志，即是能通聖賢之志。何者？聖賢之志，本欲斯世斯人各得其所，吾合愛合敬而安一世之人，卽是為聖賢而安之也。何謂成人之美？玉之在石，抵擲則瓦礫，追琢則圭璋。故凡見人行一善事，或其人志可取而資可進，皆須誘掖而成就之。或為之奬借，或為之維持，或為白其誣而分其謗，務使之成立而後已。大抵人各惡其非類，鄉人之善者少，不善者多，善人在俗，亦難自立，且豪傑錚錚，不甚修形迹，多易指摘，故善事常易敗，而善人常得謗。惟仁人長者匡直而輔翼之，其功德最宏。何謂勸人為善？生為人類，孰無良心？世路役役，最易没溺。凡與人相處，當方便提撕，開其迷惑，譬猶長夜大夢，而令之一覺，譬猶久陷煩惱而被之清涼，為惠最溥。韓愈云：一時勸人以口，百世勸人以書。較之與人為善，雖有形迹，然對症發藥，時有奇效，不可廢也。失言失人，當反吾智。何謂救人？危急患難顛沛，人所時有，偶一遇之，當如痌瘝之在身，速為觧救，或以一言伸其屈抑，或以多方濟其顛連。崔子曰：惠不在大，赴人之急可也。蓋仁人之言哉。何謂興建大利小而一郷之内，大而一邑之中，凡有利益，最宜興建。或開渠導水，或築隄防患，或修橋路以便行旅，或施茶飯以濟饑渴。隨緣勸導，協力興修，勿避嫌疑，勿辭勞怨。何謂捨財作福？釋門萬行，以布施為先，所謂布施者，只是捨之一字耳。達者内捨六根，外捨六塵，一切所有，無不捨者。苟未能然，先從財上布施。世人以衣食為命，故財為最重，吾從而捨之，内以破吾之慳，外以濟人之急，始而勉强，終則泰然，最可以蕩滌私情，袪除執吝。何謂護持正法？法者，萬世生靈之眼目也。不有正法，何以參贊天地，何以裁成萬物，何以脫塵離縛，何以經世出世？故凡見聖賢廟貌、經書典籍，皆當敬重而修飭之。至於舉揚正法，上報佛恩，尤當勉勵。何謂敬重尊長？家之父兄，國之君長，與凡年高德高，位高識高者皆當加意奉侍。在家而奉侍父母，使深愛婉容，柔聲下氣，習以成性，便是和氣格天之本。出而事君。行一事，毋謂君不知而自恣也；刑一人，毋謂君不見而作威也。事君如天。古人格論，此等處最關陰德。試看忠孝之家，子孫未有不緜逺而昌盛者，切須慎之。何謂愛惜物命？凡人之所以為人者，惟此惻隱之心而已。求仁者求此，積德者積此。周禮孟春之月，犧牲毋用牝，孟子謂君子逺庖厨，所以全吾惻隠之心也。故前輩有四不食之戒，謂聞殺不食，見殺不食，自養者不食，專為我殺者不食。學者未能斷肉，且當從此戒之，漸漸増進，慈心愈長，不特殺生當戒，蠢動含靈，皆為物命。求絲煮繭，鋤地殺蟲，念衣食之由來，皆殺彼以自活，故暴殄之孽，當與殺生等。至於手所悮傷，足所悞踐者，不知其幾，皆當委曲防之。古詩云：愛鼠常留飯，憐蛾不點燈。何其仁也！善行無窮，不能。殫述。由此十事而推廣之，則萬德可備矣。",
                    "zhushu": ""
                }
            ]
        },
        {
            "name": "謙德之效",
            "paragraphs": [
                {
                    "paragraph": "謙德之效",
                    "zhushu": "",
                    "type": 1
                },
                {
                    "paragraph": "易曰：天道虧盈而益謙，地道變盈而流謙，鬼神禍盈而福謙，人情惡盈而好謙。故謙之一卦，六爻皆吉。書曰：滿招損，謙受益。予屢同諸公應試，每見寒士將達，必有一段謙光可掬。辛未計偕我嘉善，同袍凡十人，惟丁敬宇賓年最少，極其謙虛。予告費錦坡曰：此兄今年必第。費曰：何以見之？予曰：惟謙受福。兄看十人中，有恂恂𣢾𣢾，不敢先人如敬宇者乎？有恭敬順承，小心謙畏如敬宇者乎？有受侮不答，聞謗不辯如敬宇者乎？人能如此，卽天地鬼神猶將佑之，豈有不發者？及開榜，丁果中式。丁丑在京，與馮開之同處，見其虛己歛容，大變其幼年之習。李霽巖直諒益友，時面攻其非，但見其平懷順受，未嘗有一言相報。予告之曰：福有福始，禍有禍先，此心果謙，天必相之。兄今年決第矣。已而果然。趙裕峰光遠，山東冠縣人。童年舉於鄉，久不第。其父為嘉善三尹，隨之任，慕錢明吾而執文見之，明吾悉抹其文，趙不惟不怒，且心服而速改焉。明年遂登第。壬辰歲，予入覲，晤夏建所，見其人氣虚意下，謙光逼人。歸而告友人曰：凡天將發斯人也，未發其福，先發其慧。此慧一發，則浮者自實，肆者自歛。建所温良若此，天啟之矣。及開榜，果中式。江陰張畏巖，積學工文，有聲藝林。甲午南京鄉試，寓一寺中，揭曉無名大罵，試官以為瞇目。時有一道者在傍微笑，張遽移怒道者。道者曰：相公文必不佳。張益怒曰：汝不見我文，烏知不佳？道者曰：聞作文貴心氣和。平，今聽公罵詈，不平甚矣，文安得工？張不覺屈服，因就而請教焉。道者曰：中全要命，命不該中，文雖工無益，也須自已做個轉變。張曰：旣是命，如何轉變？道者曰：造命者天，立命者我，力行善事，廣積陰德，何福不可求哉？張曰：我貧士何能為？道者曰：善事陰功，皆由心造，常存此心，功德無量。且如謙虛一節，並不費錢，你如何不自反而罵試官乎？張由此折節自持，善日加修，德曰加厚。丁酉，夢至一高房，得試錄一冊，中多缺行，問傍人曰：此今科試錄，何多缺名？曰：科第陰間，三年一考較，須積德無咎者方有名。如前所缺，皆係舊該中式，因新有薄行而去之者也。後指一行云：汝三年來持身頗慎，或當補此，幸自愛。是科果中一百五名。由此觀之，舉頭三尺，決有神明，趨吉避凶，斷然由我。須使我存心制行，毫不得罪於天地鬼神，而虛心屈己，使天地鬼神時時憐我，方有受福之基。彼氣盈者，必非遠器，縱發亦無受用。稍有識見之士，必不忍自狹其量而自拒其福也。况謙則受教有地，而取善無窮，尤修業者所必不可少者乎？古語云：有志於功名者，必得功名；有志於富貴者，必得富貴。人之有志，如樹之有根，立定此志，須念念謙虛，塵塵方便，自然感動天地，而造福由我。今之求登科第者，初未嘗有真志，不過一時意興耳。興到則求，興闌則止。孟子曰：王之好樂甚齊，其庶幾乎！予於科名亦然。",
                    "zhushu": ""
                }
            ]
        },
        {
            "name": "袁了凡居士傳",
            "paragraphs": [
                {
                    "paragraph": "袁了凡居士傳",
                    "zhushu": "",
                    "type": 1
                },
                {
                    "paragraph": "袁了凡先生名黄，字坤儀，江南吳江人，了凡之先贅。嘉善殳氏遂補嘉善縣學生。隆慶四年舉於鄉。萬厯十四年成進士，授寳坻知縣。後七年，擢兵部職方司主事。㑹朝鮮被倭難，來乞師。經略宋應昌奏了凡軍前贊畫，兼督朝鮮兵。提督李如松以封貢紿倭，倭信之，不設備。如松遂襲破倭於平壤。了凡面折如松，不應行詭道，虧損國體，而如松麾下又殺平民為首功，了凡爭之强，如松怒，獨引兵而東。倭襲了凡，了凡擊却之，而如松軍果敗，思脫罪，更以十罪劾了凡，而了凡旋以拾遺被議，削籍歸。家居十餘年，卒，年七十四。熹宗朝，追敘征倭功，贈尚寳司少卿。了凡自為諸生，好學問，通古今之務，象緯、律算、兵政、河渠之說，靡不曉練。其在寳坻，孜孜求利民。縣數被潦，了凡乃濬三坌河，築隄以禦之。又令民沿海岸植柳，海水挾沙上，遇柳而淤，久之成隄。治溝塍，課耕種，曠土日闢，省諸徭役以便民。家不富而好施，居常誦持經呪，習禪觀，日有課程，公私遽宂，未嘗暫輟。著誡子文四篇，行於世。夫人賢，常助之施，亦自記功行，不能書，以鵞翎莖漬硃，逐日標厯本或。見了，凡立功。少輙顰戚。嘗為子。製冬襖，將買花絮，了凡曰：絲綿輕煖家。中自有。何必買絮？夫人曰：絲貴花賤，我欲以貴易賤，多製絮衣，以衣凍者耳。了凡喜曰：若如是，不患此子無祿矣。子儼，後亦成進士，終高要知縣。",
                    "zhushu": ""
                }
            ]
        },
        {
            "name": "雲谷先大師傳",
            "paragraphs": [
                {
                    "paragraph": "雲谷先大師傳",
                    "zhushu": "",
                    "type": 1
                },
                {
                    "paragraph": "師諱法㑹，别號雲谷，嘉善胥山懷氏子。生於宏治庚申，幼志出世，投邑大雲寺某公為師。初習瑜珈，師每思曰：出家以生死大事為切，何以碌碌衣食計為？年十九，即決志操方，尋登壇受具，聞天台小止觀法門。專精修習法舟濟禪師續徑山之道，掩關於郡之天寍。師往參扣，呈其所修。舟曰：止觀之要，不依身心氣息，内外脫然。子之所修，流於下乘，豈西來的意耶？學道必以悟心為主。師悲仰請益，舟授以念佛審實話頭，直令重下疑情。師依教，日夜參究，寢食俱廢。一曰受食，食盡亦不自知，碗忽墮地，猛然有省，恍如夢覺。復請益舟，乃蒙印可。閱宗鏡録，大悟唯心之旨。從此一切經教及諸祖公案，了然如覩家中故物。於是韜晦叢林，陸沈賤役。一日，閱鐔津集，見明教大師護法深心。初禮觀音大士，日夜稱名十萬聲，師願效其行，遂頂戴觀音大士像，通宵不寐，禮拜經行，終身不懈。時江南佛法禪道，絶然無聞。師初至金陵，寓天界毘盧閣下，行道，見者稱異。魏國先王聞之，乃請於西園叢桂庵供養。師住此入定三日夜。居無何，予先太師祖西林翁掌僧錄兼報恩住持，往謁師，卽請住本寺之三藏殿。師危坐一龕，絶無將迎，足不越閫者三年，人無知者。偶有權貴人遊至，見師端坐，以為無禮，謾辱之，師拽杖之攝山棲霞。棲霞乃梁朝開山，武帝鑿千佛嶺，累朝賜供膳田地。道場荒廢，殿堂為虎狼巢。師愛其幽深，遂誅茅於千佛嶺下，影不出山。時有盗侵，師竊去所有，夜行至天明，尚不離庵。人獲之，送至師。師食以飲食，盡與所有持去。由是聞者感化。太宰五臺陸公，初仕為祠部主政，訪古道場。偶遊棲霞，見師氣宇不凡，雅重之。信宿山中，欲重興其寺，請師為住持。師堅辭，舉嵩山善公以應命。善公盡復寺故業。斥豪民占據第宅為方丈，建禪堂，開講席，納四來。江南叢林肇於此，師之力也。道場旣開，往來者衆，師乃移居於山之最深處，曰天開巖，弔影如初。一時宰官居士，因陸公開導，多知有禪道，聞師之風，往往造謁。凡參請者，一見師，即問曰：日用事如何？不論貴賤僧俗。入室必擲蒲團於地，令其端坐，返觀自已本來面，目甚至終日竟夜無一語。臨別必叮 曰：無空過日。再見必問别後用心工夫難易若何？故荒唐者茫無以應。以慈愈切而嚴益重，雖無門庭設施，見者望崖不寒而慄。然師一以等心相攝，從來接人軟語低聲，一味平懷未嘗有辭色，士大夫歸依者日益衆。即不能入山。有請見者師以化導為心，亦就見，𡻕一。往來。城中必主。於回光寺，每至則在家二衆歸。之如繞華座，師一視如幻化人，曽無一念分别心，故親近者如嬰兒之傍慈母也。出城多主於普德，臞鶴悅公，實禀其教。先太師翁每延入丈室，動經旬日。余童子時，卽親近執侍，辱師器之，訓誨不倦。余年十九，有不欲出家意，師知之，問曰：汝何背初心耶？余曰：第厭其俗耳。師曰：汝知厭俗，何不學高僧？古之高僧，天子不以臣禮待之，父母不以子禮畜之，天龍恭敬，不以為喜，當取傳燈錄、高僧傳讀之，則知之矣。予即簡書笥，得中峰廣錄一部，持白師。師曰：熟味此，卽知僧之為貴也。予由是決志薙染，實蒙師之開發，乃嘉靖甲子嵗也。丙寅冬，師愍禪道絶響，乃集五十三人，結期坐禪於天界。師力拔予入衆同參，指示向上一路，教以念佛審實話頭，是時始知有宗門事，比南都諸𠛴，從禪者四五人耳。師垂老，悲心益切，雖最小沙彌，一以慈眼。視之，遇之以禮，凡動靜威儀，無不耳提面命，循循善誘，見者人人以為親已。然護法心深，不輕初學，不慢毁戒。了凡袁公未第時，參師於山中，相對默坐三曰夜，師示之以唯心立命之旨。公奉教，事詳省身錄，由是師道日益隆。隆慶辛未，予辭師北遊，師誡之曰：古人行脚，單為求明己躬下事耳，當思他日將何以見父母師友，慎毋虚費草鞋錢也。予涕泣禮别。壬申春，嘉禾吏部尚書默泉吳公、刑部尚書旦泉鄭公、平湖太僕五臺陸公，與弟雲臺同請師還故山。諸公時時入室問道，毎見必炷香請益，執弟子禮。達觀可禪師常同尚書平泉陸公、中書思菴徐公謁師，扣華嚴宗旨，師為發揮四法界圓融之妙，皆歎未曾有。師尋常示人，特揭唯心淨土法門，生平任緣，未嘗樹立門庭。諸山皆有禪講道場，必請坐方丈，至則舉揚百丈規矩，務明先德典型，不少假借。居恒安重寡言，出語如空。谷音，定力攝持住山清修。四十餘年，如一日，脅不至席。終身禮誦未嘗輟一夕。當江南禪道草昧之時，出入多口之地，始終無議之者，其操行可知已。師居鄉三載所蒙化，千萬計，一夜四鄉之人見師庵中大火發。及明，趨視，師已寂然而逝矣。萬厯三年乙亥正月初五日。也。師生於宏治庚申，世夀七十有五，僧臘五十。弟子真印等茶毘，葬於寺。右予自離師，徧厯諸方，所叅知識，未見操履平實，真慈安詳之若師者。每一興想，師之音聲色相，昭然心目，以感法乳之深，故至老而不能忘也。師之發跡入道因緣，葢常親蒙開示，第末後一著，未知所歸。前丁巳𡻕東。遊，赴沈定凡居士齋，禮師塔於棲真，乃募建塔亭，置供贍田，少盡一念。見了凡先生銘未悉，乃概述見聞行履為之傳。以示來者。師為中興禪道之祖，惜機語失錄，無以發揚秘妙耳。釋德清曰：達摩單傳之道，五宗而下，至我明徑山之後，獅絃將絶響矣。唯我大師從法舟禪師續如綫之脈，雖未大建法幢，然當大法草昧之時，挺然刀振其道，使人知有向上事。其於見地穩密，操履平實，動靜不忘規矩，猶存百丈之典型。徧閱諸方，縱有作者，無以越之，豈非一代人天師表歟？清愧鈍根下劣，不能克紹家聲，有負明教。至若荷法之心，未敢忘於一息也。敬述師生平之概，後之觀者，當有以見古人云。",
                    "zhushu": ""
                }
            ]
        },
        {
            "name": "重刻了凡四訓跋",
            "paragraphs": [
                {
                    "paragraph": "重刻了凡四訓跋",
                    "zhushu": "",
                    "type": 1
                },
                {
                    "paragraph": "袁了凡先生誡子文四篇，乃奉行感應篇功過格之骨髓。其首曰立命之學。葢數雖前定，命可轉移，勉人奮發，毋甘暴棄，故首之以立命。先開其端緖。凡人之不肯遷善者，皆自以為無過也。夫不止惡而行善，如注水於漏器，但見其損，不見其増，遂以為無效者，乃自悞也。故先曰諸惡莫作，次曰衆善奉行。若諸惡仍作，衆善奉行，則剛剛扯直。若諸惡仍作，數善略行，則自然見禍不見福矣。故其二曰改過之法。夫改過，乃立命之下手第一著工夫也。世人未始無起信行善者，而往往局於常見，不合古人者多，故其三曰積善之方。積善一篇，論行善有真假端曲、陰陽、是非偏正、半滿大小難易之辯，可謂推闡盡致矣。故積善篇乃立命之正軌也。夫初學行善，如貧子驟穿華服，不免有驕矜之意，貢高我慢，薄視一切，錙銖天下滿招損，謙受益，故終之以謙德之效。夫謙虛則為善，惟日不足故謙德篇，乃立命之保克有終也。文雖四大段，其實一篇也。從前善本，如慈谿葉思敬之省心集，東魯三槐堂重刋陰隲文註證，卷末附梓文，皆全刋四訓。逮後坊刻善書，不達立言本旨，專刻立命一篇，又復刪節其原文，貽悞後學，非淺鮮也。公此文如精金美玉，為明代鉅文，非僅泛常勸世文可比。茲謹重錄付梓，附以彭二林先生所撰了凡居士傳、憨山大師所撰雲谷禪師傳於後。後之重刻四訓者，慎勿減損一字為幸，亦不必再贅以別文，以期讀者專心於四訓，不致如走馬看花，忽而不察也。",
                    "zhushu": ""
                }
            ]
        }
    ]
}