{
    "name": "慎子",
    "author": "戰國・慎到",
    "loadChapterCount": 6,
    "chapters": [
        {
            "name": "慎子内篇",
            "paragraphs": [
                {
                    "paragraph": "慎子内篇天有明，不憂人之暗；地有財，不憂人之貧；聖人有徳，不憂人之危也。天雖不憂人暗，闢户牖，必取己明焉，則天無事也。地雖不憂人貧，伐木刈草，必取己富焉，則地無事也。聖人雖不憂人之危，百姓凖上而比於下，必取己安焉，則聖人無事也。故聖人處上，能無害人，不能使人無己害也，則百姓除其害矣。聖人之有天下也，愛之也，非敢取之也；百姓之於聖人也，養之也，非使聖人養己也，則聖人無事。古者，工不兼事，士不兼官。工不兼事則事省，省則易勝。士不兼官則職寡，寡則易守。故士位可世，工事何常？百工之子，不學而能者，非生巧也，言有常事也。今也國無常道，官無常法，是以國家日繆。教雖成，官不足，官不足，則道理匱矣。古者立天子而貴者，非以利一人也。曰：“天下無一貴，則理無由通，通理以為天下也。”故立天子以為天下，非立天下以為天子也；立國君以為國，非立國以為君也；立官長以為官，非立官以為官長也。法雖不善，猶愈於無法，𠩄以一人心也。夫投鉤以分財，投䇿以分馬，非鉤䇿為均也。使得美者不知𠩄以徳，使得惡者不知所以怨，此所以塞願望也。故蓍龜，𠩄以立公識也；權衡，𠩄以立公正也；書契，所以立公信也；法制禮籍，𠩄以立公義也。凡立公，所以棄私也。明君動事分理由慧，㝎鼎分財由法，行徳制中由禮。故欲不干時，愛不得犯法，貴不得踰親，祿不得踰位，慧不得兼官，工不得兼事。以能受事，以事受以。若是者，上無羡賞，下無羡財。",
                    "zhushu": "",
                    "type": 2
                },
                {
                    "paragraph": "天道因則大，化則細。因也者，因人之情也。人莫不自為也，化而使之爲我，則莫可得而用。是故先王不受祿者不臣，不𢈲祿者不與入。人不得其所以自為也，則上不取用焉。故用人之自為，不用人之為我，則莫不可得而用矣。此之謂“因”。",
                    "zhushu": "",
                    "type": 2
                },
                {
                    "paragraph": "民雜處而各有所能者不同，此民之情也。大君者，太上也，兼畜下者也。下之所能不同，而皆上之用也。是以大君因民之能為資，盡包而蓄之，無能取去焉。是故必執於方以求于人，故所求者無一足也。大君者，不擇其下，故足。不擇其下，則為下易矣。易為下，則莫不容，容故多下，多下謂之太上。君臣之道，臣有事而君無事也。君逸樂而臣任勞，臣盡智力以善其事，而君無與焉，仰成而已，事無不治，治之正道然也。人君自任而務為善以先下，則是代下負任蒙勞也，臣反逸矣。故曰：“君人者，好為善以先下，則不敢與君爭善以先君矣。”皆稱所知以自覆掩，有過則臣反責君，逆亂之道也。君之智未必最賢於眾也，以未最賢，而欲善盡被下，則下不贍矣。若君之智最賢，以一君而盡贍下，則勞，勞則有倦，倦則衰，衰則復返於人，不贍之道也。是以人君自任而躬事，則臣不事事也，是君臣易位也，謂之倒逆，倒逆則亂矣。人君任臣而勿自躬，則臣事事矣。是君臣之順，治亂之分，不可不察也。",
                    "zhushu": "",
                    "type": 2
                },
                {
                    "paragraph": "立天子不使諸侯疑，立諸侯不使大夫疑，立正妻不使羣妻疑，立嫡子不使庻孽疑。疑則兩動，動則兩争，雜則相傷。害在有與，不在獨也。故臣有兩位者，國必亂；臣兩位，國不亂者，君在也，恃君不亂矣。失君則亂。子有兩位者，家必亂。子兩位而不亂者，父在也，恃父不亂矣。失父則亂。臣疑君而無不危國，孽疑宗而無不危家。今一兔赱，百人逐之，非一兔足為百人分也，由未㝎也。由未㝎，堯且屈力，而况眾人乎？積兔在市，行者不顧，非不欲兔也，分己㝎矣。分已㝎，人雖鄙不爭。故治天下及國，在乎㝎分而己矣。",
                    "zhushu": "",
                    "type": 2
                },
                {
                    "paragraph": "君人者，舎法而以身治，則誅賞予奪，從君心出。然則受賞者雖當，望多無窮；受罰雖當，望輕無已。君舍法以心裁輕重，則同㓛殊賞，同罪殊罰矣，怨之所由生也。是以分馬之用策，分田之用鈎，非以䇿鈎為過於人智，所以去私塞怨也。故曰：“大君任法而弗躬，則事斷扵法。”法之所以加，各以分䝉賞罰，而無望扵君，是以怨不生而上下和矣。",
                    "zhushu": "",
                    "type": 2
                },
                {
                    "paragraph": "飛龍乘雲，騰虵逰霧，雲罷霧霽，而龍虵與螾螘同矣，則失其所乘也。故賢人而屈扵不肖者，則權輕位卑也；不肖而能服扵賢者，則權重位尊也。尭為匹夫，不能治三人；而桀為天子，能亂天下。吾以此知勢位之足恃，而賢智之不足慕也。夫弩弱而勢髙者，激扵風也；身不肖而令行者，得助扵眾也。尭教扵𨽻屬而民不聽，至扵南面而王天下，令則行，禁則止。由此觀之，賢智未足以服眾，而勢位足以屈賢者也。",
                    "zhushu": "",
                    "type": 2
                },
                {
                    "paragraph": "愛多者則法不立；威寡者則下侵上。法之㓛，莫大使私不行；君之㓛，莫大使民不争。今立法而行私，是與法争，其亂甚扵無法；立君而尊賢，是賢與君争，其亂甚扵無君。故有道之國，法立則私善不行，君立則賢者不尊。民一扵君，斷扵法，國之大道也。",
                    "zhushu": "",
                    "type": 2
                },
                {
                    "paragraph": "虙戲、神農，教而不誅，黄帝、尭、舜誅而不怒。及至三王，随時制法，各適其用。故治國無其法則亂，守法而不變則衰。有法而行私，謂之不法。以力役法者，百姓也；以死守法者，有司也；以道變法者，君長也。",
                    "zhushu": "",
                    "type": 2
                },
                {
                    "paragraph": "君明臣直，國之福也；父慈子孝，夫信妻貞，家之福也。故比干忠而不能存殷，申生孝而不能安晉。是皆忠臣孝子，而國家滅亂者，何也？無明君賢父以聽之。故孝子不生慈父之家，忠臣不生聖君之下。",
                    "zhushu": "",
                    "type": 2
                },
                {
                    "paragraph": "蔵甲之國，必有兵遁，市人可驅而戰，安國之兵，不由忿起。明主之征也，誅其君，改其政，率其民，而不奪其財也。故曰：“戰者，憚驚之也。”明主之征也，猶時雨也，至則民悦矣。",
                    "zhushu": "",
                    "type": 2
                },
                {
                    "paragraph": "富之勝貧，强之勝弱，眾之勝寡，安之勝危，必也。然而貧生於富，弱生於强，寡生於眾，危生於安。",
                    "zhushu": "",
                    "type": 2
                },
                {
                    "paragraph": "詩，往志也；書，往誥也；春秋，往事也。至於易，則吾心隂陽消息之理備焉。昔宓義氏仰觀象於天，俯觀法於地，觀鳥獸之文，與土地之宜，近取諸身，遠取諸物，於是始畫八卦，以通神明之徳，以𩔖萬物之情。文王重易六爻，作上下篇。孔子為之彖、象、繫、文言、序卦之屬十篇。故曰：“易道深矣，人更三聖，世厯三古。仲尼之學易也，𣳚身而己。夫王公大人為政於國家者，皆欲國家之富，人民之眾，刑政之治。然而不得富而得貧，不得眾而得寡，不得治而得亂，則是本失其所欲，得其所惡，是其故何也？不能以尚賢事能為政也。是故國有賢良之士衆，則國家之治厚；賢良之士寡，則國家之治薄。故大人之務，将在於眾賢而己。譬若欲衆其國之善射御之士者，必将富之貴之，敬之譽之，然後國之善射御之士，将可得而衆也。况又有賢良之士，厚乎徳行，辨乎言談，博乎道術者乎？此固國家之珍，而社稷之佐也，亦必且富之貴之，敬之譽之，然後國之良士，亦将可得而眾也。故古者聖王之為政，列徳而尚賢，雖在農與工肆之人，有能則舉之，髙予之爵，重予之祿，任之以事，斷予之令。曰：“爵位不髙，則民弗敬；蓄祿不厚，則民不信；政令不斷，則民不畏。”舉三者授之賢者，非為賢者也，欲其事之成。故可使治國者，使治國；可使長官者，使長官；可使治邑者，使治邑。凡所使治國家、官府、邑里，此皆之賢者也。賢者之治國也，蚤朝晏退，聽獄治政，是以國家治而刑法以正。賢者之長官也，夜寝夙興，收斂闗市、山林、澤梁之利，以實官府，是以官府實而財不𣪚。賢者之治邑也，蚤岀暮入，耕稼𣗳藝，聚菽粟，是以菽粟多而民足乎食。故當是時，以徳就列，以官服事，以勞殿賞，量㓛而分祿。故官無常貴，民無終賤，有䏻則舉之，無能則下之，舉公義，辟私怨，此若言之謂也。故古者尭舉舜於服澤之陽，授之政，天不平；禹舉益於隂方之中，授之政，九州成；湯舉伊尹於庖厨之中，授之政，其謀得；文王舉閎夭、泰顛於𦊨罔之中，授之政，西土服。故當是時，雖在於厚祿尊位之臣，莫不敬懼而施；雖在農與工肆之人，莫不競勸而尚意。故士者，所以為輔相承嗣也。故得士則謀不困，體不勞，名立而功業彰，而患不生，則由得士也。今王公大人有一衣裳不能制也，必藉良工；有一牛羊不能殺也，必藉良宰。至扵始國家，則不使賢者、能者在於側，則此不肖者在左右也。不肖者在左右，則其所譽不當賢，而所罰不當暴。王公大人尊此以為政乎國家，則賞亦必不當賢，罰亦必必不當暴。若苟賞不當賢，而罰不當暴，則是為賢者不勸，而為暴者不沮矣。是以，入則不慈孝父母，岀則不長弟鄉里，居處無莭，岀入無度，男女無别。使治官府，則盗𥨸；城守，則倍畔；君有難，則不死；岀亡，則不従；使斷獄，則不中；分財，則不均；與謀事不得，舉事不成；入守不固，岀誅不强。故雖昔者三代暴王桀、紂、幽、厲之所以失措其國家，傾覆其社稷者，已此故也。何則？皆以明小物而不明大物也。",
                    "zhushu": "",
                    "type": 2
                },
                {
                    "paragraph": "廟廊之材，非一木之枝；狐白之裘，非一狐之腋；治亂、安危、存亾、榮辱之施，非一人之力也。故人主者，以天下之目視，以天下之耳聽，以天下之智慮，以天下之力動。是以號令能下究，而臣情得上聞，百官修道，羣臣輻輳。",
                    "zhushu": "",
                    "type": 2
                },
                {
                    "paragraph": "離朱之明，察毫末扵百𡵯之外，下於水尺而不能見淺深，非目不明也，其勢難覩也。故用賞貴信，用罰貴必。賞信罰必于耳目之所聞見，則所不聞見者莫不隂化矣。有權衡者，不可欺以輕重；有尺寸者，不可差以長短；有法度者，不可巧以詐偽。王者有易政而無易國，有易君而無易民。湯、武非得伯夷之民以治，桀、紂非得蹠、蹻之民以亂也。民之治亂在於上，國之安危在於政。",
                    "zhushu": "",
                    "type": 2
                },
                {
                    "paragraph": "民富則治易，民貧則治難。民富則重家，重家則安鄉，安鄉則敬上畏罪，敬上畏罪則易治也。貧則輕家，輕家則危鄉，危鄉則凌上犯禁，凌上犯禁則難治也。故為國之道，在富民而已矣。昔七十九代之君，法制不一，號令不同，然而俱王天下，何也？必當國富而粟多也。",
                    "zhushu": "",
                    "type": 2
                },
                {
                    "paragraph": "賤而不可不因者，眾也；剛而不可不用者，兵也；慘而不可不行者，法也；小而不可不防者，盗也；勞而不可不勸者，農也；穴而不可嗇者，財也。",
                    "zhushu": "",
                    "type": 2
                },
                {
                    "paragraph": "天下之人所共趋之而不知止者，富貴耳。所謂“富貴”者，足扵物耳。夫富貴之亢極者，大則帝王，小則公侯而已。豈不以被衮冕、處宫闕、建羽葆，警蹕，故謂之帝王？豈不以戴簪纓、喧車馬、仗旌㫋、鈇鉞，故謂之公侯邪？不飾之以衮冕、宫闕、羽葆、警蹕、簪纓、車馬、鈇鉞，又何有乎帝王公侯哉？夫衮冕、羽葆、簪纓、鈇鉞、旌㫋、車馬，皆物也。物足則富貴，富貴則帝王公侯。故曰：富貴者，足物爾。以足物者為富貴，無物者為貧賤。於是樂富貴，耻貧賤，不得其樂者，無所不至矣。是故明王知其然，操二柄以馭之。二者，刑、徳也。殺戮之謂刑，慶賞之謂徳。使人臣雖有智能，不得背法而專制；雖有賢行，不得踰功而先勞；雖有忠信，不得釋法而不禁。",
                    "zhushu": "",
                    "type": 2
                },
                {
                    "paragraph": "措鈞石，使禹察之，不能識也；懸於權衡，則𨤲髮辨矣。聖君任法而不任智，任公而不任私，任大道而不任小物，然後身佚而天下治。",
                    "zhushu": "",
                    "type": 2
                },
                {
                    "paragraph": "孔子謂子卜子曰：“商，汝知君之為君也。”卜子曰：“魚失水則𣦸，水失魚猶為水也。故愛赤子者，不慢其保；絶險者，不慢其御；為天下者，不慢其民。”",
                    "zhushu": "",
                    "type": 2
                },
                {
                    "paragraph": "環淵問曰：“天有四殃：水、旱、飢、荒，其至無時，何以備之？”慎子曰：土多民少，非其土也；土少人多，非其人也。是故土多，發政以漕四方，四方流之；土少，安帑而外務輸。山林非時不升斤斧，以成草木之長；川澤非時不入網，𮊁以成魚鼈之長；不麛不卵，以成鳥獸之長。凡土地之間者，皆可裁之，以為民利。是魚鼈歸其泉，鳥歸其林，孤寡辛苦，咸賴其生。山以遂其材，工匠以為其器，百物以平其利，商賈以通其貨。工不失其務，農不失其時，是謂和徳。夏箴曰：“小人無兼年之食，遇天饑，妻子非其有也；大夫無兼年之食，遇天饑，臣妾輿馬非其有也。”戒之哉！",
                    "zhushu": "",
                    "type": 2
                },
                {
                    "paragraph": "道行於世，則貧賤者不怨，富貴者不驕，愚弱者不懾，智勇者不陵，㝎於分也。法行於世，則貧賤者不敢怨富貴，富貴者不敢陵貧賤；愚弱者不敢冀智勇，智勇者不敢鄙愚弱。此法之不及道也。",
                    "zhushu": "",
                    "type": 2
                },
                {
                    "paragraph": "君子耻不脩，不耻見汙；耻不信，不耻不見信；耻不能，不耻不見用。",
                    "zhushu": "",
                    "type": 2
                },
                {
                    "paragraph": "仁、義、禮、樂、名、法、刑、賞，凡此八者，五帝三王治世之衛也。故仁以道之，義以宜之，禮以行之，樂以和之，名以正之，法以齊之，刑以威之，賞以勸之。",
                    "zhushu": "",
                    "type": 2
                },
                {
                    "paragraph": "天地大矣，不誠，不能化萬物；聖人知矣，不誠不能化萬民。父子親矣，不誠，則踈；君臣尊矣，不誠，則卑。",
                    "zhushu": "",
                    "type": 2
                },
                {
                    "paragraph": "與天下于人，大事也，煦煦者以為惠，而尭舜無徳色；取天下于人，大嫌也，㓗㓗者以為污，而湯、武無愧容。惟其義也。",
                    "zhushu": "",
                    "type": 2
                },
                {
                    "paragraph": "夫錦繢紛華，所服不過温體；三牲大牢，所食不過充腹。知以身取莭者，則知足矣。苟知足，則不累其志矣。",
                    "zhushu": "",
                    "type": 2
                },
                {
                    "paragraph": "禮従俗，政従上，使従君。國有貴賤之禮，無賢不肖之禮也。故孔子言於魯哀公曰：“人之所以生，禮為大，非禮無以辨君臣之位。”",
                    "zhushu": "",
                    "type": 2
                },
                {
                    "paragraph": "小人以耳目導心，聖人以心導耳目。夫徳精㣲而不見，聡明而不發，是故外物不累其内。",
                    "zhushu": "",
                    "type": 2
                },
                {
                    "paragraph": "兩貴不相事，兩賤不相使。家富則䟱族聚，家貧則兄弟離。不聡不明不能王，不瞽不聾不能公。海與山爭水，海必得之。",
                    "zhushu": "",
                    "type": 2
                },
                {
                    "paragraph": "小人食於力，君子食於道，先王之訓也。故常欲耕而食天下之人矣，然一身之耕，分諸天下，不能人得一升粟，其不能飽可知也。欲織而衣天下之人矣，然一身之織，分諸天下，不能人得尺布，其不能煖可知也。故以為不若誦先王之道而求其說，通聖人之言而究其旨，上說王公大人，次匹夫徒步之士。王公大人用吾言，國必治；匹夫徒步之士用吾言，行必脩。雖不耕而食饑，不織而衣寒，功賢於耕而食之，織而衣之者也。許犯問於子慎子曰：“法安所生？”子慎子曰：“法非從天下，非從地出，發於人間，合乎人心而已。治水者，茨防决塞，雖在夷狄，相似如一。學之於水，不學之於禹也。”",
                    "zhushu": "",
                    "type": 2
                },
                {
                    "paragraph": "慎子仕椘，為太子傅。椘襄王為太子時，質於齊。懷王薨，太子辭於齊王而歸。齊王隘之：“予我東地五百里乃歸子；不予子不得歸。”太子曰：“臣有傅，請退而問傅。”慎子曰：“獻之地，所以為身也。愛地不送死父，不義。臣故曰‘獻之便’。”太子入，致命齊王曰：“敬獻地五百里。”齊王歸椘太子。太子歸，即位為王。齊使車五十乘来取東地於椘。椘王告慎子曰：“齊使来東地，為之奈何？”慎子曰：“王明日朝羣臣，皆令獻其計。”上柱國子良入見。王曰：“寡人之得求反，主墳墓，復羣臣，歸社稷也，以東地五百里許齊。今使来求地，為之奈何？”子良曰：“王不可不與也。王身出玉聲，許强萬乘之齊而不與，則不信，後不可以約結諸侯，請與而復攻之。與之信，攻之武，臣故曰‘與之’。”子良岀，昭常入見。王曰：“齊使来求東地五百里，為之奈何？”昭常曰：“不可與也。萬乘者，以地大為萬乘。今去東地五百里，是去戰國之半也，有萬乘之號，而無千乘之用也，不可。臣故曰‘勿與’。常請守之。”昭常岀，景鯉入見。王曰：“齊使来求東地五百里，為之奈何？”景鯉曰：“不可與也。雖然，椘不能獨守。王身岀玉聲，許萬乗之强齊也而不與，負不義於天下。椘亦不能獨守，臣請西索救於秦。”景鯉岀，慎子入，王以三大夫計告慎子曰：子良見寡人曰：“不可不與而復攻之。”常見寡人曰：“不可與也，常請守之。”鯉見寡人曰：“不可與也，雖然，椘不能獨守也，臣請索救於秦。”寡人誰用三子之計？”慎子對曰：“王皆用之。”王怫然作色，曰：“何謂也？”慎子曰：“臣請効其說，而王且見其誠實也。王發上柱國子良車五十乘，而北獻地五百里於齊；發子良之明日，遣昭常為大司馬，令往守東地；遣昭常之明日，遣景鯉車五十乗，西索救於秦。”王曰：“善。”乃遣子良北獻地於齊；遣子良之明日，立昭常為大司馬，使守東地；又遣景鯉西索救於秦。子良至齊，齊使人以甲受東地。昭常應齊使曰：“我典主東地，且與死生。悉五尺至六十，三十餘萬敝甲鈍兵，願承下塵。”齊王謂子良曰：“大夫来獻地，今常守之，如何？”子良曰：“臣身受命敝邑之王，是常矯也。王攻之。”齊王大興兵攻東地，伐昭常。未渉疆，秦以五十萬臨齊尤壤，曰：“夫隘椘太子弗岀，不仁；又欲奪之東地五百里，不義。其縮甲則可，不然，則願待戰。”齊王恐焉，乃請子良南道椘，西使秦，解齊患。士卒不用，東地復全。",
                    "zhushu": "",
                    "type": 2
                },
                {
                    "paragraph": "慎子仕魯，魯使慎子為将軍，伐齊，取南陽。孟子輿曰：“不教民而用之，謂之殃民。殃民者，不容於堯、舜之世。一戰勝齊，遂有南陽，然且不可。”慎子勃然不恱，曰：“此則滑釐所不識也。”曰：“吾明告子。天子之地方千里；不千里，不足以待諸侯。諸侯之地方百里；不百里，不足以守宗廟之典籍。周公之封於魯，為方百里也；地非不足，而儉於百里。太公之封於齊也，亦為方百里也；地非不足也，而儉於百里。今魯方百里者五，子以為有王者作，則魯在所損乎？在所益乎？徒取諸彼以與此，然仁者不為，况於殺人以求之乎？君子之事君也，務引其君以當道，志於仁而己。”",
                    "zhushu": "",
                    "type": 2
                },
                {
                    "paragraph": "鄒忌以鼓琴見齊王，齊王善之。鄒忌子曰：“夫琴所以象政也。”遂以為王言覇王之事。宣王大悦，舍之右室，與語三日，拜以為相。稷下先生皆輕忌，以謂設以辭不能及。淳于髠、慎到、田駢、接予、環淵相與往見鄒忌子。淳于髠、慎到之屬禮倨，鄒忌之禮卑，謂鄒忌子曰：“善説哉！𥨸有愚志，願陳諸前。”騶忌子曰：“謹受教。”淳于髠曰：“得全全昌，失全全亡。”騶忌子曰：“謹受令，請謹毋離前。”田駢曰：“狶膏𣗥軸，所以為滑也，然而不能運方穿。”騶忌子曰：“謹受令，請謹事左右。”環淵曰：“弓膠昔幹，所以為合也，然而不能傅合䟽罅。”騶忌子曰：“謹受令，請謹自附於萬民。”接予曰：“狐裘雖敝，不可補以犬羊之皮。”騶忌子曰：“謹受令，請謹擇君子，毋雜小人其閒。”慎到曰：“大車不較，不能載其常任；琴瑟不較，不能成其五音。”騶忌子曰：“謹受令，請謹修法律而督姦吏。”淳于髠等説畢，趨岀，至門而面其友曰：“是人者，吾輩語之微言五，其應我若響之應聲，是人必封不乆矣。”居期年，封以邳，號曰成侯。",
                    "zhushu": "",
                    "type": 2
                },
                {
                    "paragraph": "鄭同北見趙王，慎子侍。趙王曰：“子南方之博士也，何以教之？”鄭同曰：“臣南方草鄙之人也，何足問？雖然，王致之於前，安敢不對乎？臣少之時，親嘗教以兵。”趙王曰：“寡人不好兵。”鄭同因撫乎仰天而笑之曰：“兵固天下之狙喜也，臣故意大王不好也。臣亦嘗以兵説魏昭王，昭王亦曰：“寡人不喜。”臣曰：“王之行能如許由乎？許由無天下之累，故不受也。今王既受先王之傳，欲宗廟之安，壤地不削，社稷之血食乎？”王曰：“然。”今有人操隋侯之珠，持百丘之環，萬金之財，時宿於野，内無孟賁之威，荆慶之㫁，外無弓弩之禦，不岀宿夕，人必危之矣。今有强貪之國，臨王之境，索王之地，告以理，則不可；説以義，則不聽。王非戰禦守備之具，其何以當之？王若無兵，鄰國得志矣。趙王顧謂慎子曰：“寡人之慮不及此也，請謹奉教。”",
                    "zhushu": ""
                }
            ]
        },
        {
            "name": "慎子外篇",
            "paragraphs": [
                {
                    "paragraph": "慎子外篇古之全大體者，望天地，觀江海，因山谷，日月所照，四時所行，雲布風動，不以智累心，不以私累己，寄治亂於法術，託是非於賞罰，屬輕重於權衡。不逆天理，不傷情性；不吹毛而求小疵，不洗垢而察難知；不引繩之外，不推繩之内；不急法之外，不緩法之内。守成理，因自然，禍福生乎道法，而不岀乎愛惡；榮辱之責在乎己，而不在乎人。故至安之世，法如朝露，純樸不𣪚，心無結怨，口無煩言。故車馬不疲弊於遠路，旌旗不亂於大澤，萬民不失命於冦戎，豪傑不著名於圖書，不錄㓛於盤盂，記年之牒空虗。故曰：“利莫長於簡，福莫久於安。”",
                    "zhushu": "",
                    "type": 2
                },
                {
                    "paragraph": "行髙者，人妬之；權重者，主疑之；祿𢈲者，人怨之。夫行益髙者，意益下；權益重者，心益小；祿益𢈲者，施益溥。修此三者，人不怨。故老子曰：“貴以賤為本，髙以下為基。",
                    "zhushu": "",
                    "type": 2
                },
                {
                    "paragraph": "抑髙而舉下，損有餘而補不足，天之道也。”江海處地之不足，故天下之水歸之。聖人謙卑清静者，見下也；虗心無有者，見不足也。見下故能致其髙，見不足故能成其賢。矜者不立，奢者不長；强梁者死，滿足者亾。飄風暴雨不終日，山谷不能須臾盈。",
                    "zhushu": "",
                    "type": 2
                },
                {
                    "paragraph": "奢者富不足，儉者貧有餘；奢者心常貧，儉者心常富；奢者好動，儉者好静；奢者好難，儉者好易；奢者好繁，儉者好簡；奢者好驕淫，儉者好恬澹。",
                    "zhushu": "",
                    "type": 2
                },
                {
                    "paragraph": "夫耕之用力也勞，而民為之者何得以富？戰之為事也危，而民為之者何得以貴？今修文學，習法令，則無耕之勞而有富之實，無戰之危而有貴之尊，則人孰不為也？古之民未知為宫時，就陵阜而居，穴而處，下潤濕傷民，故聖王作為宫室。為宫室之法曰：“髙足以辟濕潤，邉足以圉風寒，上足以待雪霜雨露，宫牆之髙足以别男女之禮。”謹此則止，費財勞力，不加利者不為也。是故聖王作為宫室，便於生，不以為觀樂也；作為衣服帶履，便於身，不以為辟怪也。故節於身，誨於民，是以天下之民可得而治，財用可得而足。當今之丗，其為宫室，則與此異矣。必𢈲作斂於百姓，暴奪民衣食之財，以宫室䑓榭曲直之望，青黄刻鏤之飾為宫室。若此，故左右皆法象之。是以其財不足以待凶饑，賑孤寡，故國貧而民難治也。君實欲天下之治而惡其亂也，當為宫室，不可不節。古之民未知為衣服時，衣皮帶茭，冬則不輕而温，夏則不輕而凊。聖王以為不中人之情，故作誨為衣服之法。冬服紺緅之衣，輕且煖；夏服絺綌之衣，輕且凊。謹此則止。故聖人為衣服，適身體，和肌膚而足矣，非榮耳目而觀愚民也。當是之時，堅車良馬，不知貴也；刻鏤文采，不知喜也。故民衣食之財，家足以待旱水凶饑者，何也？得其所以自養之情，而不感於外也。是以其民儉而易治，其君用財節而易贍也。府庫實滿，足以待不然；兵革不頓，士民不勞，足以征不服。故覇王之業可行於天下矣。當今之王，其為衣服，則與此異矣。冬則輕煗，夏則輕凊，皆已具矣。必𢈲作斂於百姓，暴奪民衣食之財，以為錦繡文采，靡曼衣之，鑄金以為鉤，珠玉以為佩，女工作文采，男工作刻鏤，以身服此，非云輕煗輕凊也，單財勞力，畢歸之於無用。以此觀之，其為衣服，非為身體，皆為觀好。是以其民滛僻而難治，其君奢侈而難諫也。夫以奢侈之君，御好滛僻之民，欲用無亂，不可得也。君實欲天下之治而惡其亂，當為衣服不可不節。古之民未知為飲食時，素食而分處。故聖人作誨，男耕稼樹藝，以為民食。其為食也，足以増氣充虗，强體適腹而已矣。故其用財節，其自養儉，民富國治。今則不然，𢈲作斂於百姓，以為美食芻豢，蒸炙魚鼈，大國累百器，小國累十器，前方丈，目不能徧示，手不能徧操，口不能徧味，冬則凍冰，夏則餲饐。人君為飲食如此，故左右象之。是以富貴者奢侈，孤寡者凍餒，欲無亂，不可得也。君實欲天下治而惡其亂，當為飲食不可不節。古之民未知為舟車時，重任不移，遠道不至，故聖王作為舟車，以便民之事。其為舟車也，全固輕利，可以任重致遠。其為用財少，而為利多，是以民樂而利之。故法令不急而行，民不勞而止。足用，故民歸之。當今之王，其為舟車與此異矣。全固䡖利皆已具，必𢈲作斂於百姓，以飾舟車。飾車以文采，飾舟以刻鏤。女子廢其紡織而脩文采，故民寒；男女離其耕稼而脩刻鏤，故民饑。人君為舟車若此，故左右象之。是以其民饑寒並至。故為姦衰。多則刑罰深，刑罰深則國亂。君實欲天下之治而惡其亂，當為舟車不可不節。凡回於天地之間，包於四海之内，天壤之情，隂陽之和，莫不有也。雖至聖不能更也。何以知其然？聖人有傳：天地也，則曰上下；四時也，則曰隂陽；人情也，則曰男女；禽獸也，則曰牡牝䧺雌也。真天壤之情，雖有先王，不能更也。雖上丗至聖，必蓄私，不以傷行，故民無怨。宫無拘女，故天下無寡夫。内無拘女，外無寡夫，故天下之民眾。當今之君，其蓄私也，大國拘女累千，小國累百。是以天下之男多寡無妻，女多拘無夫。男子失時，故民少。君實欲民之衆而惡其寡，當蓄私，不可不節。凡此五者，聖人之所儉節也，小人之所以淫佚也。儉節則昌，淫佚則亾。此五者，不可不節。夫婦節而天地和，風雨節而五榖熟，衣服節而肌膚和。",
                    "zhushu": "",
                    "type": 2
                },
                {
                    "paragraph": "鳥窮則啄，獸窮則攫，人窮則詐。上好智而無道，則天下大亂。",
                    "zhushu": "",
                    "type": 2
                },
                {
                    "paragraph": "匠人成棺，不憎人死，利之所在，㤀其醜也。",
                    "zhushu": "",
                    "type": 2
                },
                {
                    "paragraph": "君子之所以尊者令，令不行，是無君也。故明君慎令。",
                    "zhushu": "",
                    "type": 2
                },
                {
                    "paragraph": "好賢之心誠，則讒談利辭無所間。猶諸築室之趾固，則飄風凌雨不能傾也；植木之根深，則繁霜苦雪不能摧也。",
                    "zhushu": "",
                    "type": 2
                },
                {
                    "paragraph": "環淵問曰：“士之或窮或逹，何歟？”子慎子曰：“士窮於窮，亦通於窮；逹於逹，亦病於逹。故窮之者，所以逹之也；而逹之者，所以窮之也。”",
                    "zhushu": "",
                    "type": 2
                },
                {
                    "paragraph": "足之行也，就髙難，就卑易；水之流也，難於上，易於下。人之情亦猶是也。鷹善擊也，然日擊之，則疲而無全翼矣；驥善馳也，然日馳之，則蹶而無全蹄矣。",
                    "zhushu": "",
                    "type": 2
                },
                {
                    "paragraph": "䏻辭萬鍾之祿於朝陛，不能不拾一金於無人之地；能能謹百節之禮於廟宇，不能不弛一容於獨居之餘。盖人情每狎于所私故也。",
                    "zhushu": "",
                    "type": 2
                },
                {
                    "paragraph": "不肖者不自謂不肖也，而不肖見於行，雖自謂賢，人猶謂之不肖也；愚者不自謂愚，而愚見於言，雖自謂智，人猶謂之愚。",
                    "zhushu": "",
                    "type": 2
                },
                {
                    "paragraph": "聖人在上，賢士百里而有一人，則猶無有也；王道衰，暴亂在上，賢士千里而有一人，則猶比肩也。",
                    "zhushu": "",
                    "type": 2
                },
                {
                    "paragraph": "尭讓天下於許由，許由曰：“洪水滔天，下民昬墊，由不能櫛奔風，沐驟雨，愁其五臟，以為天下役。”不受而逃去。往見巢父，父曰：“子若處髙岸深谷，人道不通，誰䏻見子？子故浮遊，欲聞求其名譽，非吾友也。”人以讓子州支父，子州父日：“以我為天子，猶之可也。雖然，我適有幽憂之病，方且治之，未暇治天下也。”舜以天下讓善卷，卷曰：“昔唐氏之有天下，不教而民從之，不賞而民勸之，天下均平，百姓安静，不知怨，不知喜。今子盛為衣裳之服，以眩民目；繁調五音之聲，以亂民耳；丕作皇韶之樂，以愚民心。天下之亂，從此始矣。吾雖為之，其何益乎？予立宇宙之中，冬衣皮毛，夏衣絺葛。春耕種，形足以勞動；秋收斂，身足以休食。日岀而作，日入而息，逍遥於天地之間，而心意自得。吾何以天下為哉？悲夫，子之不知予也。”禹譲天下於奇子。奇子曰：“君言佐舜勞矣。鑿龍門，斬荆山，導㷱耳，通鳥鼠，首無髪，股無毛，故舜也以勞報子。我生而逸，逸不能為君之勞也。”於是負妻擕子以入於海，終身不返也。夫天下，重物也，而不以害其身，又况於他物乎？惟不以天下害其生者，可以託天下。丗之人主，以貴富驕得道之人，其不相知，豈不悲哉？故曰：“道之真，以持身；其緒餘，以為國家；其土苴，以治天下。由此觀之，帝王之㓛，聖人之餘事也，非所以完身養生之道也。今有人於此，以隋侯之珠，弹千仭之雀，丗必笑之。是何也？所用重，所要輕也。夫生豈特隋侯珠之重也哉？”故曰：“全生為上，虧生次之，死次之，迫生為下。”",
                    "zhushu": "",
                    "type": 2
                },
                {
                    "paragraph": "孟子輿說齊宣王而不說，謂慎子曰：“今日說公之君，公之君不說，意者其未知善之為善乎？”慎子曰：“昔者匏巴鼔瑟而潛魚岀聽，伯牙鼔琴而六馬仰秣。魚馬猶知善之為善，而况君人者也？”孟子輿曰：“夫電雷之起也，破竹折木，震驚天下，而不能使聾者卒有聞；日月之明，徧照天下，而不能使盲者卒有見。今公之君若此也。”慎子曰：“夫聲無細而不聞，行無隐而不形。夫子苟賢，居魯而魯國之削，何也？”孟子輿曰：“不用賢，削何有也？吞舟之魚，不居潜澤；度量之士，不居汙丗。夫蓺冬至必彫，吾亦時矣。詩曰：“不自我先，不自我後。”非遭彫丗者歟？",
                    "zhushu": "",
                    "type": 2
                },
                {
                    "paragraph": "天地既判，而生两儀，輕清浮而為天，重濁凝而為地。天形如彈丸，半覆地上，半隐地下，其勢斜倚，故天行徤。地北髙，故極岀地三十六度；南下，故極入地三十六度。周天三百六十五度四分度之一，晝則自左而向右，夜則自右而復左。天依形，故運行太虚冲漠之際而無停；地附氣，故束於勁風旋轉之中而不墜。氣積於陽，而其精外明者，謂之日；氣積於隂而其魄含景者，謂之月；體生於地，精浮於天者，謂之星。經星則麗天而左行，日月則違天而右繞。譬蟻行磨上，磨左旋而蟻右行，磨疾而蟻遲，故不得不随磨而左旋焉。日經千里，晝夜所經謂之一度。仲夏躍東井而去極近，則晝長而夜短；仲冬躍南斗而去極遠，則晝短而夜長。春秋二分，日臨於卯酉，星昴宿則跨赤道，晝夜平分而中停。月如銀丸，受日之光。月魄承日，故明為所蔽而日食；日有暗虚，故隂為所射而月食。日之行也舒，晝夜行一度；月之行也疾，晝夜行十三度。日月所㑹是謂“食”。日盈而月縮，則後中而朔；月盈而日縮，則先中而朔。舒前速後，近一遠三，謂之“弦”。相與為“衡”，分天之中，謂之“望”。以速及舒，光盡體伏，謂之“晦”。日之周天以嵗計，月以𦍤計。二十八宿，日之所經為黄道，横絡天腹，中分二極者為赤道，日行三百六十度而成嵗。餘度之未周者為五月，行二十九日半而及於日，其不足者六日。若以不足乘其有餘，嵗得十二日，積而成月，則置閏。三嵗一閏，五嵗再閏，十有九年而為閏七，是謂一章，則餘分盡矣。晝夜百刻而辰周十二，故以八刻二十八分為一時，積六分而晝夜五日為候，三候為氣，六氣為時，四時為年，而天地備矣。天地相去八萬四千里，冲和之氣在其中。四萬二千里已上為陽位，四萬二千里已下為隂位。冬至之候，陽發於地，一氣上升七千里，至六氣則上升四萬二千里，而陽至陽位，故其氣温，為春分之節也。六氣而陽極陽位，故氣𤍠，而為夏至之節也。夏至之侯，隂出於天，一氣下降七千里，至六氣則下降四萬二千里，而隂至隂位，故其氣涼，為秋分之節也。六氣而隂極隂位，故其氣寒，而為冬至之節也。天地之所以能長能久者，以其陽中有隂，下降極而生陽；隂中有陽，上升極而生隂。二者交通，合為太和，相因而為氤，相昷而為氲，以此施生化之功，此變化之所以兆也。",
                    "zhushu": "",
                    "type": 2
                },
                {
                    "paragraph": "氣之揫斂而有質者為隂，舒散而有气者為陽。隂气凝聚，陽在内者不得岀，則激搏而為雷；陽在外者不得入，則周旋六合而為風。陽與隂夾持，則磨軋有光而為電；陽氣正升，為隂氣所乘，則相持而為雨；隂與陽得助其蜚騰，則飄颺而為雲。和氣𣪚，則為露霜雪，不和而𣪚，則為戻氧霾曀。隂干於陽而气薄不能以掩日，則虹見；陽伏於隂，雨氣結不能以自收，則雹降。月星布氣，隂感之，則肅而為霜，陽感之，則液而為露。上寒而下温，則霜不殺物；上温而下寒，則雨而不氷；風不宜温而温，則雨凝而為雪，隂縦而陽翕之也。雷不當岀而岀，則雪霰交摯，陽䙝而隂乘之也。将雨則氣溢而礎潤，既雨則氣𣪚而土晞。隂附於陽，故能闢而受以為水；陽附於隂，故能直而施以為火。天一，陽數也，而水生焉，故凝於天一，無非水也。地二，隂數也，而火生焉，故應於地二，無非火也。蒸而在天為雲雨，湛而在地為淵泉。求於石則擊之而光發，求於木則鑚之而烟飛。天地初分，惟水與火。土之所附，其氣融結，則峙而為山；水之所赴，其勢蓄洩，則流而為川。山氣暮合而為風，水氣朝降而為霧。地勢峻極，起自西北，故崑崙乗地之髙而東驅，嵩山據地之中而南鶩。两山並驅，其中必有水；两水夾行，其中必有山。故氣虚而𣪚，如沃焦釡，往者既消，来者復息。水流東極，其應於月者為潮。盖日為陽精，隂之所依；月為隂靈，潮之所附。朔望之際，月近於日，故月行疾而潮應大；朔望之行，月逺於日，故月行遲而潮應小。春為陽中，隂生於午，而晝潮大而感陽也。秋為隂中，陽生於子，而夜潮大而隂應也。一晝一夜而再至，亦猶嵗之春秋而月之朔望云耳。此地之至數也。地在天中，水環地外，四㳺升降，不越三萬里。春㳺過東萬五千里，其上升如其數；秋㳺過西萬五千里，其下降如其數。夏㳺過南，故日在其北；冬㳺過北，故日在其南。人處坤載，如水負舟，視星漢囘移，或升或降，莫之覺也。",
                    "zhushu": "",
                    "type": 2
                },
                {
                    "paragraph": "老子曰：“民不畏死，如何以死懼之？凡民之不畏死，由刑罰過，則民不賴其生。生無所賴，視君之威末如也。刑罰中，則民畏死，畏死由生之可樂也。知生之可樂，故可以死懼之。此人君之所宜執，臣下之所宜慎。”",
                    "zhushu": "",
                    "type": 2
                },
                {
                    "paragraph": "藺相如既困秦王，歸而有矜色，謂慎子曰：“人謂秦王如虎，不可觸也，僕已摩其頂，拍其肩矣。”慎子曰：“善哉！先生天下之獨歩也。然到聞之，赤城之山，有石梁五仭焉，徑尺而龜背，下臨不測之谷，縣泉沃之，苔蘚被焉，無藤蘿以為援也。野人負薪而越之，不㽞趾而達，觀者唶唶。或謂之日：“是梁也，人不能越，而若能也，盍還而復之？”野人立而睨焉，足摇摇而不舉，目周旋而莫之能矚。先生之説秦王也，是未覩夫石梁之險者也。故過巴峡而不慄，未嘗驚於水也；視狴犴而不惴，未嘗中於法也。使先生還而復之，則無餘以教到矣。",
                    "zhushu": "",
                    "type": 2
                },
                {
                    "paragraph": "子慎子曰：“毛嬙、西施，天下之至姣也。衣以皮倛，則見者走；易以玄緆，則行者皆止。”",
                    "zhushu": "",
                    "type": 2
                },
                {
                    "paragraph": "或問：“孔子之道，何所止也？”慎子曰：“春以煦之，夏以長之，秋以成之，冬以蔵之，又何所止哉？”",
                    "zhushu": "",
                    "type": 2
                },
                {
                    "paragraph": "環淵問養性，子慎子曰：“天有盈虚，人有屯危，不自慎，不䏻濟也。故養心必先知自慎也。慎以畏為本。士無畏，則簡仁義；農無畏，則惰稼穡；工無畏，則慢規矩；商無畏，則貨不殖；子無畏，則忘孝；父無畏，則廢慈；臣無畏，則勲不立；君無畏，則亂不治。是以太上畏道，其次畏天，其次畏物，其次畏人，其次畏身。憂於身者，不拘於人；慎於小者，不懼於大；戒於近者，不悔於遠。",
                    "zhushu": "",
                    "type": 2
                },
                {
                    "paragraph": "智之極者，知智果不足以周物，故愚；辨之極者，知辨果不足以喻物，故訥；勇之極者，知勇果不足以勝物，故怯。是以老子曰：“曲則全，枉則直，窪則盈，弊則新，少則得，多則惑。”聖人抱一為天下式。",
                    "zhushu": "",
                    "type": 2
                },
                {
                    "paragraph": "海不辭水，故能成其大；山不辭土石，故能成其髙；聖人不讓負薪之言，故能廣其智。昔者黄帝立明堂之議，上觀於賢也；尭有衢室之問，下聽於民也；舜有告善之旌，而主不蔽也；禹立諫皷於朝，而備訊也；湯有緫街之廷，親民非也；武王有靈臺之宫，賢者進也。此聖帝明王所以有而勿失，得而勿止也。若夫髙居而逺望，深視而簡聽，譬之天髙而不可極，川深而不可測，則臣下閑口，左右結舌，大賊乃發。",
                    "zhushu": "",
                    "type": 2
                },
                {
                    "paragraph": "慎子曰：“夫道所以使賢，無奈不肖何也；所以使智，無奈愚何也。若此，則謂之道勝矣。道勝則名不彰。",
                    "zhushu": "",
                    "type": 2
                },
                {
                    "paragraph": "萬物所異者，生也；所同者，死也。生則有賢愚、貴賤，所以異也；死則有腐臭、消滅，是所同也。故生則尭、舜，死則腐骨；生則桀、紂，死則膚骨。一矣。熟知其異哉？”盜跖曰：人上夀百嵗，中夀八十，下夀六十，除病瘦、死䘮、憂患，其中開口而笑者，一月之中，不過四五日而已。天與地無窮，人死者有時。操有時之具，而託於無窮之間，忽然無異騏驥之馳過隙也。不能悦其志意，養其夀命者，非通道者也。",
                    "zhushu": "",
                    "type": 2
                },
                {
                    "paragraph": "法者，所以齊天下之動，至公大㝎之制也。故智者不得越法而肆謀，辨者不得越法而肆議，士不得背法而有名，臣不得背法而有功。我喜可抑，可忿可窒，我法不可離也；骨肉可刑，親戚可滅，至法不可闕也。",
                    "zhushu": "",
                    "type": 2
                },
                {
                    "paragraph": "善為國者，移謀身之心而謀國，移富國之術而富民，移保子孫之志而保治，移求爵祿之意而求義，則不勞而化理成矣。",
                    "zhushu": "",
                    "type": 2
                },
                {
                    "paragraph": "許犯曰：“敢問昔聖帝明王巡狩之禮，可得聞乎？”子慎子曰：“古者天子将巡狩，必先告於祖禰，命史告羣廟及社稷、圻内名山大川，告者七日而徧。親告用牲，史告用幣，申命冡宰，而後道而岀。以遷廟之主行，載於齊車，毎舎莫焉，及所經五嶽四瀆，皆有牲幣。嵗二月，東巡狩，至於岱宗，柴於上帝，望秩于山川。所過諸侯，各待於境。天子先問髙年者所在而親問之，然後覲方岳之諸侯，有功徳者，則發爵賜服，以順陽義；無功者，則削黜貶退，以順隂義。命史采民詩謡，以觀其風。命市納賈，察民之所好惡，以知其志。命典禮，正制度，均量衡，考衣服之䓁，協時月日辰。遂南巡，五月至於南嶽。又西巡，八月至於西嶽。又北巡，十有一月至於北嶽。其禮皆如岱宗。歸，反舍於外次，三日齋，親告于祖禰，用特。命有司告郡廟、社稷及圻内名山大川，而後聽朝。此古者眀王巡狩之禮也。”",
                    "zhushu": "",
                    "type": 2
                },
                {
                    "paragraph": "雀性為淫，名飲噐為爵，所以為飲戒也。鳩食多噎，刻老人杖為鳩，所以為食戒也。鵲行不良，借其字為舄履之舄，所以為行戒也。驚性耿介，畫其形於衣，所以為節訓也。飾鼎以饕餮，貪之戒也。飾簠簋以龜，㢘之勸也。",
                    "zhushu": "",
                    "type": 2
                },
                {
                    "paragraph": "墨翟曰：“衛，小國也，處於齊、晉之間，猶貧家之處於富家之間也。貧家而學富家之衣食多用，則速亡必矣。今簡子之家，飾車數百乘，馬食菽粟者數百匹，婦人衣文繡者數百人。吾取飾車食馬之費與繡衣之財以畜士，必千人有餘。若有患難，則使百人處於前，數百處於後，與婦人數百處前後，孰安？吾以為不若畜士之安也。",
                    "zhushu": "",
                    "type": 2
                },
                {
                    "paragraph": "樂由所来者尚也，必不可廢。有節有侈，有正有滛，賢者以昌，不肖者以七。昔古朱襄氏之治天下也，多風而陽氣蓄積，萬物𣪚解，果實不成，故士達作為五絃瑟，以采隂氣，以㝎羣生。陶唐氏之始，隂多滯服而湛積，水道壅塞，不行其原，民氣鬰閼而滯者，筋骨瑟縮不達，故作為以宣導之。黄帝令伶倫作為律。伶倫自大夏之西，乃之阮隃之隂，取竹於嶰谿之谷，以生空竅厚鈞者，斷兩節間，其長三寸九分而吹之，以為黄鐘之宫。制十二筒，聽鳯皇之鳴，以别十二律。其雄鳴六，其雌鳴亦六，以比黄鐘之宫，適合。黄鐘之宫，六律六吕，皆可以生之。故曰：“黄鐘之宫，律吕之本。”",
                    "zhushu": "",
                    "type": 2
                },
                {
                    "paragraph": "田繫問曰：“仲尼曰：‘志士仁人，無求生以害仁，有殺身以成仁。’何也？”子慎子曰：“始吾未生之時，焉知生之為樂也？今吾未死，又焉知死之不樂也？故生不足以使之，利何足以動之；死不足以禁之，害何足以恐之？明於死生之分，達於利害之變。是以日觀玉輅、琬象之状，耳聽白雪、清角之聲，不能以亂其神；登千仭之谿，臨蝯眩之岸，不足以滑其和。夫如是，身可以殺，生可以無，仁可以成。",
                    "zhushu": "",
                    "type": 2
                },
                {
                    "paragraph": "墨翟曰：“和氏之璧，隋侯之珠，三𣗥六異，此諸侯之所謂良寳也。可以富國家，眾人民，治刑政，安社稷乎？”曰：“不可。所為貴良寳者，為其可以利也；而和氏之璧、隋侯之珠、三𣗥六異，不可以利人，是非天下之良寳也。今用義為政於國家，人民必眾，刑政必治，社稷必安。所為貴良寳者，可以利民也，而義可以利人。”故曰：“義，天下之良寳也。”心者，五臓之主也，制使四肢，流行血氣，馳騁是非之境，岀入百事之門。",
                    "zhushu": "",
                    "type": 2
                },
                {
                    "paragraph": "受人者常畏人，與人者常驕人。",
                    "zhushu": "",
                    "type": 2
                },
                {
                    "paragraph": "拯饑者，與之徑寸之珠，孰若一簞之食？拯溺者，與之方尺之玉，孰若一葉之匏？貴賤無常，時使之然也。",
                    "zhushu": "",
                    "type": 2
                },
                {
                    "paragraph": "匠人知為門，能以門，所以不知門也，故必杜然後能門。富貴而禮人，人無有不敬；富貴而愛人，人無有不親。",
                    "zhushu": "",
                    "type": 2
                },
                {
                    "paragraph": "鷙鳥之撃也，卑飛斂翼；猛獸之搏也，弭耳俯伏。",
                    "zhushu": "",
                    "type": 2
                },
                {
                    "paragraph": "古者五行之官，水官得職，則能辨其性味，潜而復出，合而更分，皆可辨之。故師曠、易牙品天下之水，性味不同，蓋古水官之遺法，不獨為口腹也。",
                    "zhushu": "",
                    "type": 2
                },
                {
                    "paragraph": "鳥飛於空，魚㳺於淵，非術也。故為鳥為魚者，亦不自知其能飛能㳺。苟知之，立心以為之，則必墮必溺。猶人之足馳手捉，耳聽目視，當其馳捉聽視之際，應機自至，又不待思而施之乎？苟須思之而後可施之，則疲矣。是以任自然者久，得其常者濟。",
                    "zhushu": "",
                    "type": 2
                },
                {
                    "paragraph": "商容有疾，老子曰：“先生無遺教以告弟子乎？”容曰：“将語子。過故鄉而下車，知之乎？”老子曰：“非謂不忘故耶？”容曰：“過喬木而趨，知之乎？”老子曰：“非謂其敬老耶？”容張口曰：“吾舌存乎？”曰：“存。”“吾齒存乎？”曰：“亾。”“知之乎？”老子曰：“非謂其剛亾而弱存乎？”容曰：“嘻！天下事盡矣。”",
                    "zhushu": "",
                    "type": 2
                },
                {
                    "paragraph": "公父文伯之母，季康子之従叔祖母也。康子往焉，䦱門與之言，皆不踰閾。仲尼聞之，以為别於男女之禮矣。",
                    "zhushu": "",
                    "type": 2
                },
                {
                    "paragraph": "公父文伯退朝，朝其母，其母方績。文伯曰：“以歜之家而主猶績，胡不自安？”其母歎曰：“使僮子備官，魯其亾乎！”昔聖王之處民也，擇瘠土而處之，勞其民而用之，故長王天下。夫民勞則思，思則善心生；逸則淫，淫則忘善，忘善則惡心生。沃土之民不材，淫也；瘠土之民莫不嚮義，勞也。君子勞心，小人勞力，先王之訓也。自上以下，誰敢淫心舍力？今我寡也，爾又在下位，朝夕處事，猶恐忘先人之業，况有怠惰，其何以避辟？吾冀而朝夕修我曰：“必無廢先人。”爾今曰“何不自安，以是承君之官，余懼穆伯之絶嗣也。”仲尼聞之曰：“弟子志之，季氏之婦不淫矣。”",
                    "zhushu": "",
                    "type": 2
                },
                {
                    "paragraph": "公輸子削竹木以為䧿，成而飛之，三日不下。公輸子自以為至巧。墨翟言於公輸子曰：“子之為䧿也，不如翟之為車轄，須臾劉三寸之木，而任五十石之重。故所為巧，利於人謂之巧，不利於人謂之拙。”",
                    "zhushu": "",
                    "type": 2
                },
                {
                    "paragraph": "翟王使使至於椘，椘王誇使者以章華之臺，髙廣羙麗無匹也。椘王曰：“翟國亦有此臺乎？”對曰：“翟王茅茨不翦，綵椽不刻，猶以為作之者勞，居之者佚。”椘王大怍。",
                    "zhushu": "",
                    "type": 2
                },
                {
                    "paragraph": "文王在鎬，召太子發曰：“我身老矣，吾語汝：我所保與我所守，傳之子孫。吾厚徳而廣惠，不為驕侈，不為泰靡，童牛不服，童馬不馳，土不失其宜，萬物不失其性，天下不失恃，以成萬材。萬材已成，牧以為人。天下利之而勿徳，是謂大仁。”",
                    "zhushu": "",
                    "type": 2
                },
                {
                    "paragraph": "榮啟期者，鹿裘帶索，鼓琴而歌。孔子遊扵泰山，見而問之，曰：“先生何樂也？”對曰：“吾樂甚多。天生萬物，唯人為貴，吾得為人矣，是一樂也；男女之别，男尊女卑，故以男為貴，吾既為男矣，是二樂也；人生有不見日月、不免襁褓者，吾既已行年九十矣，是三樂也。貧者士之常也，𣦸者民之終也，居常以待終，何不樂也？”",
                    "zhushu": "",
                    "type": 2
                },
                {
                    "paragraph": "舜一徙成邑，再徙成都，三徙成國。堯聞其賢，徵之草茅之中。與之語禮樂而不逆；與之語政，至簡而易行；與之語道，廣大而不窮。於是率羣臣刻璧為書，東沈洛水，言天命傳舜之意。",
                    "zhushu": "",
                    "type": 2
                },
                {
                    "paragraph": "湯放桀而歸於亳，三千諸侯大㑹。湯取天子之璽，置之於天子之座左，復而再拜，從諸侯之位。湯曰：“此天子之位，有道者可以處之矣。天下非一家之有也，有道者之之有也。故天下者，唯有道者理之，唯有道者宜處之。”湯以此三讓，三千諸侯莫敢即位，然後湯即天子之位。",
                    "zhushu": "",
                    "type": 2
                },
                {
                    "paragraph": "周成王問鬻子曰：“寡人聞聖人在上位，使民富且夀。若夫富，則可為也，若夫夀，則在天乎？”鬻子對曰：“夫聖王在上位，天下無軍兵之事，故諸侯不私相攻，而民不私相鬬也，則民得盡一生矣。聖王在上，則君積於徳化，而民積於用力，故婦人為其所衣，丈夫為其所食，則民無凍餓，民得二生矣。聖人在上，則君積於仁，吏積於愛，民積於順，則刑罰廢而無夭遏之誅，民則得三生矣。聖王在上，則使之有時，而用之有節，則民無厲疾，民可得四生矣。”",
                    "zhushu": "",
                    "type": 2
                },
                {
                    "paragraph": "齊桓公謂管仲曰：“吾欲伐大國之不服者，奈何？”管仲對曰：“先愛四封之内，然後可以惡境外之不善者；先㝎鄉大夫之家，然後可以危鄰之敵國。是故先王必有置也，然後有廢也；必有利也，然後有害也。”",
                    "zhushu": "",
                    "type": 2
                },
                {
                    "paragraph": "仲尼曰：“凡人心險於山川，難於知天。故君子遠使之而觀其忠，近使之而觀其敬，煩使之而觀其能，率然問焉而觀其知，急與之期而觀其信，委之以財而觀其仁，告之以危，而觀其節；醉之以酒，而觀其則；雜之以處，而觀其色。九徴至，賢不肖人得矣。”",
                    "zhushu": ""
                }
            ]
        },
        {
            "name": "知忠",
            "paragraphs": [
                {
                    "paragraph": "知忠",
                    "zhushu": "此篇原刻全脫，依治要補。"
                },
                {
                    "paragraph": "亂世之中，亡國之臣，非獨無忠臣也；治國之中，顯君之臣，非獨能盡忠也。治國之人，忠不偏於其君；亂世之人，道不偏於其臣。然而治亂之世，同世有忠道之人，臣之欲忠者不絶世，而君未得寧其上。無遇比干、子胥之忠，而毀瘁主君於闇墨之中，遂染溺滅名而死。由是觀之，忠未足以救亂世，而適足以重非。何以識其然也？曰：“父有良子，而舜放瞽瞍；桀有忠臣，而過盈天下。然則孝子不生慈父之家，",
                    "zhushu": "○原作“義”，依意林引此文改。"
                },
                {
                    "paragraph": "而忠臣不生聖君之下。”故明主之使其臣也，忠不得過職，而職不得過官。是以過修於身，而下不敢以善驕矜。守職之吏，人務其治，而莫敢淫偷其事。官正以敬其業，和順以事其上，",
                    "zhushu": "○“吏”原作“史”，又於“和”下複衍“吏人至正以”凡十五字，今依文義删正。"
                },
                {
                    "paragraph": "如此則至治已。亡國之君，非一人之罪也；治國之君，非一人之力也。將治亂，在乎賢使任職，而不在於忠也。故智盈天下，澤及其君；忠盈天下，害及其國。故桀之所以亡，堯不能以爲存。然而堯有不勝之善，而桀有運非之名，則得人與失人也。故廊廟之材，蓋非一木之枝也；粹白之裘，",
                    "zhushu": "○“粹”原作“狐”，依意林引此文改。"
                },
                {
                    "paragraph": "蓋非一狐之皮也；",
                    "zhushu": "○意林“皮”作“腋”。按御覧七百六十六、又九百九並作“皮”，與治要合。"
                },
                {
                    "paragraph": "治亂、安危、存亡、榮辱之施，非一人之力也。",
                    "zhushu": "○按：此六句又見文選盧子諒答魏子悌詩注、四子講德論注。"
                }
            ]
        },
        {
            "name": "君臣",
            "paragraphs": [
                {
                    "paragraph": "君臣",
                    "zhushu": "此篇原刻全脫，依治要補。"
                },
                {
                    "paragraph": "爲人君者不多聽，據法倚數，以觀得失。無法之言，不聽於耳；無法之勞，不圖於功；",
                    "zhushu": "○二句又見文選長楊賦注。"
                },
                {
                    "paragraph": "無勞之親，不任於官。官不私親，法不遺愛，上下無事，惟法所在。",
                    "zhushu": ""
                }
            ]
        },
        {
            "name": "愼子逸文",
            "paragraphs": [
                {
                    "paragraph": "愼子逸文行海者坐而至𧻗，有舟也；",
                    "zhushu": "○六帖十一“舟”下有“故”字。"
                },
                {
                    "paragraph": "行陸者立而至秦，有車也。",
                    "zhushu": "○句亦見六帖十一。"
                },
                {
                    "paragraph": "秦、越遠途也，安坐而至者，械也。",
                    "zhushu": "○御覽七百六十八。",
                    "type": 2
                },
                {
                    "paragraph": "諺云：“不聰不明，不能爲王；不瞽不聾，不能爲公。”海與山爭水，海必得之。",
                    "zhushu": "○意林，御覽四百九十六。",
                    "type": 2
                },
                {
                    "paragraph": "禮從俗，政從上，使從君。國有貴賤之禮，無賢不肖之禮；有長幼之禮，無勇怯之禮；有親疏之禮，無愛憎之禮也。",
                    "zhushu": "○𩔖聚三十八、御覽五百二十三。",
                    "type": 2
                },
                {
                    "paragraph": "河之下龍門，",
                    "zhushu": "○寰宇記四十六“河”下有“水”字。"
                },
                {
                    "paragraph": "其流駛如竹箭，駟馬追弗能及。",
                    "zhushu": "○六帖六作“追之不及”，寰宇記亦有“之”字。御覽四十。",
                    "type": 2
                },
                {
                    "paragraph": "有虞之誅，以幪巾當墨，",
                    "zhushu": "○書鈔四十四引作“畫跪”。當黥。"
                },
                {
                    "paragraph": "以草纓當劓，以菲履當刖，以艾韠當宮，布衣無領當大辟，此有虞之誅也。斬人肢體，鑿其肌膚，謂之刑。畫衣冠，異章服，謂之戮。上世用戮而民不犯也，當世用刑而民不從。",
                    "zhushu": "○御覽六百四十五。",
                    "type": 2
                },
                {
                    "paragraph": "昔者天子手能衣而宰夫設服，足能行而相者導進，口能言而行人稱辭，故無失言失禮也。",
                    "zhushu": "○御覽七十六。",
                    "type": 2
                },
                {
                    "paragraph": "堯讓許由，舜讓善卷，皆辭爲天子，而退爲匹夫。",
                    "zhushu": "○𩔖聚二十一、御覽四百二十四。"
                },
                {
                    "paragraph": "折券契，屬符節，賢不肖用之。",
                    "zhushu": "○御覽四百三十；鈔本書鈔百四云：“折券契，節賢不肖曰之物，以此得而不記於信也。”按文有脫誤，不可讀。",
                    "type": 2
                },
                {
                    "paragraph": "魯莊公鑄大鐘，曹劌入見曰：“今國褊小而鐘大，君何不圖之？”",
                    "zhushu": "○初學記十六，御覽五百七十五。",
                    "type": 2
                },
                {
                    "paragraph": "公輸子巧用材也，不能以檀爲瑟。",
                    "zhushu": "○御覽五百七十六。",
                    "type": 2
                },
                {
                    "paragraph": "孔子曰：“邱少而好學，晚而聞道，以此博矣。”",
                    "zhushu": "○御覽六百七。",
                    "type": 2
                },
                {
                    "paragraph": "孔子曰：“有虞氏不賞不罰，夏后氏賞而不罰，殷人罰而不賞，周人賞且罰。”罰，禁也。賞，使也。",
                    "zhushu": "○御覽六百三十三。",
                    "type": 2
                },
                {
                    "paragraph": "燕鼎之重乎千鈞，乘於吳舟則可以濟，所託者浮道也。",
                    "zhushu": "○御覽七百六十八。",
                    "type": 2
                },
                {
                    "paragraph": "君臣之間，猶權衡也。權，左輕則右重，右重則左輕，輕重迭相橛，天地之理也。",
                    "zhushu": "○御覽八百三十。",
                    "type": 2
                },
                {
                    "paragraph": "飲過度者生水，食過度者生貪。",
                    "zhushu": "○御覽八百四十九。",
                    "type": 2
                },
                {
                    "paragraph": "勁而害能則亂也，云能而害無能則亂也。",
                    "zhushu": "○荀子非十二子篇注。",
                    "type": 2
                },
                {
                    "paragraph": "棄道術，舍度量，以求一人之識識天下，誰子之識能足焉？",
                    "zhushu": "○荀子王霸篇注。",
                    "type": 2
                },
                {
                    "paragraph": "多賢不可以多君，無賢不可以無君。",
                    "zhushu": "○荀子解蔽篇注。",
                    "type": 2
                },
                {
                    "paragraph": "獸伏就穢。",
                    "zhushu": "○文選西都賦注。",
                    "type": 2
                },
                {
                    "paragraph": "夫德，精微而不見，聰明而不發，是故外物不累其内。",
                    "zhushu": "○文選沈休文遊沈道士館詩注、養生論注。",
                    "type": 2
                },
                {
                    "paragraph": "大道所以使賢，無奈不肖何也；所以使智，無奈愚何也。若此，則謂之道勝矣。",
                    "zhushu": "○文選張景陽雜詩注。",
                    "type": 2
                },
                {
                    "paragraph": "趨事之有司，賤也。",
                    "zhushu": "○文選謝元暉始出尙書省詩注。",
                    "type": 2
                },
                {
                    "paragraph": "久處無過之地，則世俗聽矣。",
                    "zhushu": "○文選吳季重答魏太子牋注。",
                    "type": 2
                },
                {
                    "paragraph": "衆之勝寡，必也。",
                    "zhushu": "○文選夏侯常侍誄注。",
                    "type": 2
                },
                {
                    "paragraph": "兩貴不相事，兩賤不相使。",
                    "zhushu": "○意林。",
                    "type": 2
                },
                {
                    "paragraph": "家富則疏族聚，家貧則兄弟離。非不相愛，利不足相容也。",
                    "zhushu": "○意林。",
                    "type": 2
                },
                {
                    "paragraph": "蒼頡在庖犧之前。",
                    "zhushu": "○尙書序疏。",
                    "type": 2
                },
                {
                    "paragraph": "爲毳者，患塗之泥也。",
                    "zhushu": "○書益稷疏。",
                    "type": 2
                },
                {
                    "paragraph": "晝無事者夜不夢。",
                    "zhushu": "○雲笈七籖三十二。",
                    "type": 2
                },
                {
                    "paragraph": "田駢名廣。",
                    "zhushu": "○莊子天下篇釋文。",
                    "type": 2
                },
                {
                    "paragraph": "桀、紂之有天下也，四海之内皆亂，關龍逄、王子比干不與焉，而謂之皆亂，其亂者衆也。堯、舜之有天下也，四海之内皆治，而丹朱、商均不與焉，而謂之皆治，其治者衆也。",
                    "zhushu": "○長短經勢運篇注。",
                    "type": 2
                },
                {
                    "paragraph": "夏箴曰：“小人無兼年之食，遇天饑，妻子非其有也；大夫無兼年之食，遇天饑，臣妾輿馬非其有也。”戒之哉！",
                    "zhushu": "○按逸周書有此文。",
                    "type": 2
                },
                {
                    "paragraph": "與天下於人，大事也，煦煦者以爲惠，而堯舜無德色；取天下於人，大嫌也，潔潔者以爲汙，而湯武無愧容。惟其義也。",
                    "zhushu": "",
                    "type": 2
                },
                {
                    "paragraph": "日月爲天下眼目，人不知德；山川爲天下衣食，人不能感。",
                    "zhushu": "○御覽三以此四句爲任子文，“感”作“謝”。"
                },
                {
                    "paragraph": "有勇不以怒，反與怯均也。",
                    "zhushu": "○二句又見御覽四百三十七及四百九十九。",
                    "type": 2
                },
                {
                    "paragraph": "小人食於力，君子食於道，",
                    "zhushu": "○二句又見意林及御覽八百四十九。"
                },
                {
                    "paragraph": "先王之訓也。故常欲耕而食天下之人矣，然一身之耕，分諸天下，不能人得一升粟，其不能飽可知也；欲織而衣天下之人矣，然一身之織，分諸天下，不能人得尺布，其不能煖可知也。故以爲不若誦先王之道而求其說，通聖人之言而究其旨。上說王公大人，次匹夫徒步之士。王公大人用吾言，國必治；匹夫徒步之士用吾言，行必修。雖不耕而食饑，不織而衣寒，功賢於耕而食之、織而衣之者也。",
                    "zhushu": "○按墨子有此文。",
                    "type": 2
                },
                {
                    "paragraph": "法者，所以齊天下之動，至公大定之制也。故智者不得越法而肆謀，辯者不得越法而肆議，士不得背法而有名，臣不得背法而有功。我喜可抑，我忿可窒，我法不可離也；骨肉可刑，親戚可滅，至法不可闕也。善爲國者，移謀身之心而謀國，移富國之術而富民，移保子孫之志而保治，移求爵祿之意而求義，則不勞而化理成矣。始吾未生之時，焉知生之爲樂也？今吾未死，又焉知死之爲不樂也。故生不足以使之，利何足以動之；死不足以禁之，害何足以恐之。明於死生之分，達於利害之變，是以目觀玉輅琬𧰼之狀，耳聽白雪淸角之聲，不能以亂其神；登千仞之谿，臨蝯眩之岸，不足以淆其知。夫如是，身可以殺，生可以無，仁可以成。",
                    "zhushu": ""
                }
            ]
        },
        {
            "name": "愼子内篇校文",
            "paragraphs": [
                {
                    "paragraph": "愼子内篇校文第一節",
                    "zhushu": "",
                    "type": 2
                },
                {
                    "paragraph": "威德",
                    "zhushu": "題依治要補。",
                    "type": 2
                },
                {
                    "paragraph": "天有明，不憂人之暗也；地有財，不憂人之貧也。",
                    "zhushu": "兩“也”字依治要補。"
                },
                {
                    "paragraph": "天雖不憂人之暗，　地雖不憂人之貧，",
                    "zhushu": "兩“之”字依治要補。"
                },
                {
                    "paragraph": "聖人之有天下也，受",
                    "zhushu": "原作“愛”，依治要改。"
                },
                {
                    "paragraph": "之也，非",
                    "zhushu": "“非”下有“敢”字，依治要删。"
                },
                {
                    "paragraph": "取之也，則聖人無事矣。",
                    "zhushu": "“矣”字依治要補。"
                },
                {
                    "paragraph": "工不兼事則事省，事",
                    "zhushu": "“事”字依治要增。"
                },
                {
                    "paragraph": "省則易勝。士不兼官則職寡，職",
                    "zhushu": "“職”字依治要增。"
                },
                {
                    "paragraph": "寡則易守。官不足則道理匱矣，道理匱則慕賢智",
                    "zhushu": "“道理匱則慕賢智”七字依治要增。"
                },
                {
                    "paragraph": "矣。古者立天子而貴之。",
                    "zhushu": "“之”字依治要、御覽增。"
                },
                {
                    "paragraph": "明君動事分理必",
                    "zhushu": "“必”字依治要補，下“必”字同。"
                },
                {
                    "paragraph": "由慧，定賞",
                    "zhushu": "愼刻作“鼎”，依治要改。"
                },
                {
                    "paragraph": "分財必由法，行德制中必由禮。　士",
                    "zhushu": "愼刻作“慧”，依治要改。"
                },
                {
                    "paragraph": "不得兼官。",
                    "zhushu": "",
                    "type": 2
                },
                {
                    "paragraph": "第二節",
                    "zhushu": "",
                    "type": 2
                },
                {
                    "paragraph": "因循",
                    "zhushu": "題依治要補。",
                    "type": 2
                },
                {
                    "paragraph": "則莫可得而用矣。",
                    "zhushu": "“矣”字依治要補。"
                },
                {
                    "paragraph": "是故先王見",
                    "zhushu": "“見”字依長短經補。"
                },
                {
                    "paragraph": "不受祿者不臣，不厚祿者不與。入難。",
                    "zhushu": "“難”字依治要補。",
                    "type": 2
                },
                {
                    "paragraph": "第三節",
                    "zhushu": "",
                    "type": 2
                },
                {
                    "paragraph": "民雜",
                    "zhushu": "題依治要補。",
                    "type": 2
                },
                {
                    "paragraph": "民雜處而各有所能，所能",
                    "zhushu": "下“所能”二字依治要補。"
                },
                {
                    "paragraph": "者不同，無能去取",
                    "zhushu": "愼刻作“取去”，依治要改。"
                },
                {
                    "paragraph": "焉。是故不設。",
                    "zhushu": "“不設”二字依治要補。"
                },
                {
                    "paragraph": "必執一",
                    "zhushu": "一愼刻作“於”，依治要改。"
                },
                {
                    "paragraph": "方以求于人，故所求者無不",
                    "zhushu": "不原作“一”，依治要改。"
                },
                {
                    "paragraph": "不擇其下，則易爲下",
                    "zhushu": "愼刻作“爲下易”，依治要改。"
                },
                {
                    "paragraph": "矣。易爲下則莫不容，莫不",
                    "zhushu": "下“莫不”二字依治要補。"
                },
                {
                    "paragraph": "容故多下，多下之謂",
                    "zhushu": "愼刻作“謂之”，依治要改。"
                },
                {
                    "paragraph": "太上。君臣之道，臣事",
                    "zhushu": "“事”愼刻作“有”，依治要改。"
                },
                {
                    "paragraph": "事而君無事，",
                    "zhushu": "“事”下愼刻有“也”字，依治要删。"
                },
                {
                    "paragraph": "仰成而已。故",
                    "zhushu": "“故”字依治要增。"
                },
                {
                    "paragraph": "事無不治，　則下",
                    "zhushu": "“下”字依治要增。"
                },
                {
                    "paragraph": "不敢與君爭爲",
                    "zhushu": "“爲”字依治要增。"
                },
                {
                    "paragraph": "善以先君矣。皆私其",
                    "zhushu": "“私其”二字愼刻作“稱所”，依治要改。"
                },
                {
                    "paragraph": "所知以自覆掩，　而欲以",
                    "zhushu": "“以”字依治要補。"
                },
                {
                    "paragraph": "善盡被下，則",
                    "zhushu": "愼刻有“下”字，依治要刪。"
                },
                {
                    "paragraph": "不贍矣。若使",
                    "zhushu": "“使”字依治要補。"
                },
                {
                    "paragraph": "君之智最賢，則臣不事事，",
                    "zhushu": "愼刻有“也”字，依治要刪。"
                },
                {
                    "paragraph": "是君臣易位也。　人君苟",
                    "zhushu": "“苟”字依治要補。"
                },
                {
                    "paragraph": "任臣而勿自躬。",
                    "zhushu": "",
                    "type": 2
                },
                {
                    "paragraph": "第四節",
                    "zhushu": "",
                    "type": 2
                },
                {
                    "paragraph": "德立",
                    "zhushu": "題依治要補。",
                    "type": 2
                },
                {
                    "paragraph": "立天子者",
                    "zhushu": "“者”字依治要補，下“者”字同。"
                },
                {
                    "paragraph": "不使諸侯疑焉。",
                    "zhushu": "“焉”字依治要補，下“焉”字同。"
                },
                {
                    "paragraph": "立諸侯者，不使大夫疑焉。立正妻者，不使嬖妾",
                    "zhushu": "愼刻作“羣妻”，依治要改。"
                },
                {
                    "paragraph": "疑焉。立嫡子者，不使庶孽疑焉。疑則動，兩則爭。",
                    "zhushu": "愼刻作“疑則兩動，動則兩爭”，依治要改。"
                },
                {
                    "paragraph": "臣兩位而",
                    "zhushu": "“而”字依字要增。"
                },
                {
                    "paragraph": "國不亂者，君在也，恃君而",
                    "zhushu": "“而”字依治要補。"
                },
                {
                    "paragraph": "不亂矣。子兩位而",
                    "zhushu": "“而”字依治要補。"
                },
                {
                    "paragraph": "家不亂者，父在也，恃父不亂矣。失父必",
                    "zhushu": "愼刻作“則”，依治要改。"
                },
                {
                    "paragraph": "亂。臣疑其",
                    "zhushu": "“其”字依治要補。"
                },
                {
                    "paragraph": "君，",
                    "zhushu": "愼刻有“而”字，依治要删。"
                },
                {
                    "paragraph": "無不危之",
                    "zhushu": "“之”字依治要補。"
                },
                {
                    "paragraph": "國；孽疑其",
                    "zhushu": "“其”字依治要補。"
                },
                {
                    "paragraph": "宗，",
                    "zhushu": "愼刻有“而”字，依治要刪。"
                },
                {
                    "paragraph": "無不危之",
                    "zhushu": "“之”字依治要補。"
                },
                {
                    "paragraph": "家。",
                    "zhushu": "",
                    "type": 2
                },
                {
                    "paragraph": "第五節",
                    "zhushu": "",
                    "type": 2
                },
                {
                    "paragraph": "君人",
                    "zhushu": "題依治要補。",
                    "type": 2
                },
                {
                    "paragraph": "則誅賞予奪從君心出矣。",
                    "zhushu": "“矣”字從治要補。"
                },
                {
                    "paragraph": "君舍法而",
                    "zhushu": "“而”字從治要補。"
                },
                {
                    "paragraph": "以心裁輕重，是以分馬者",
                    "zhushu": "“者”字從治要補，下“者”字同。"
                },
                {
                    "paragraph": "之用策，分田者之用鉤。非以策鉤爲過於人智也，",
                    "zhushu": "“也”字從治要補。"
                },
                {
                    "paragraph": "則事㫁於法矣。",
                    "zhushu": "“矣”字從治要補。"
                },
                {
                    "paragraph": "法之所",
                    "zhushu": "愼刻有“以”字，從治要删。"
                },
                {
                    "paragraph": "加，各以其",
                    "zhushu": "“其”字從治要補。"
                },
                {
                    "paragraph": "分，蒙其",
                    "zhushu": "“其”字從治要補。"
                },
                {
                    "paragraph": "賞罰，而無望於君也。",
                    "zhushu": "“也”字從治要補。",
                    "type": 2
                },
                {
                    "paragraph": "第七節",
                    "zhushu": "",
                    "type": 2
                },
                {
                    "paragraph": "立法而行私，是私",
                    "zhushu": "“私”字從𩔖聚、御覽補。"
                },
                {
                    "paragraph": "與法爭。　法立，則私議",
                    "zhushu": "愼刻作“善”，依𩔖聚、御覽。"
                },
                {
                    "paragraph": "不行，是",
                    "zhushu": "“是”字從𩔖聚、御覽。"
                },
                {
                    "paragraph": "國之大道也。",
                    "zhushu": "",
                    "type": 2
                },
                {
                    "paragraph": "第十八節",
                    "zhushu": "",
                    "type": 2
                },
                {
                    "paragraph": "措鈞石，使禹察之，錙銖則",
                    "zhushu": "“錙銖則”三字，依御覽補。"
                },
                {
                    "paragraph": "不",
                    "zhushu": "原有“能”字，依御覽刪。"
                },
                {
                    "paragraph": "識也。懸於權衡，則𨤲髪之不可差。",
                    "zhushu": "“之不可差”四字，愼刻作“辨矣”二字，依御覽改。",
                    "type": 2
                },
                {
                    "paragraph": "第卅節",
                    "zhushu": "",
                    "type": 2
                },
                {
                    "paragraph": "治水者茨防，決塞九州四海。",
                    "zhushu": "“九州四海”字，愼刻作“雖在夷狄”，依列子改。",
                    "type": 2
                },
                {
                    "paragraph": "愼子外篇",
                    "zhushu": "",
                    "type": 2
                },
                {
                    "paragraph": "第廿二節",
                    "zhushu": "",
                    "type": 2
                },
                {
                    "paragraph": "西施，天下之至姣也。衣之",
                    "zhushu": "“之”字，依御覽補。下“易之”字同。"
                },
                {
                    "paragraph": "以皮倛，則見者皆",
                    "zhushu": "“皆”字，依御覽補。"
                },
                {
                    "paragraph": "走；易之以玄緆，則行者皆止。由是觀之，則元緆，色之助也。姣者辭之，則色厭矣。",
                    "zhushu": "“由是觀之”四句，依御覽補。",
                    "type": 2
                },
                {
                    "paragraph": "愼子，劉向校定四十二篇，隋、唐志皆十卷，崇文總目二卷三十七篇，是其文代有散佚。書錄解題稱“麻沙本五篇”，則宋末通行之本已與今同。江陰繆氏蕅香簃藏寫本，蓋從明萬歷間吳人愼懋賞刻本鈔錄者。其書分内外篇，内篇三十六事，外篇五十事，較四庫本、守山閣本均不同。守山閣據治要、御覽各書輯爲逸文者，此均有之，似高出各本上，而從未見收于著錄家之目，亦可謂驚人祕笈矣。藝風先生又據羣書治要補出二篇，並附逸文于後。毓修更以藝文、御覽及治要、守山等本校其異同，綴于簡末。愼子善本，當推此矣。刻成，先生已歸，道出，輙誦海岳“賞物懷賢心不已”之句，爲之嘅然。庚申十月，無錫孫毓修跋。",
                    "zhushu": ""
                }
            ]
        }
    ]
}