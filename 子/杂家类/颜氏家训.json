{
    "name": "顔氏家訓",
    "author": "北齊・顔之推",
    "loadChapterCount": 5,
    "chapters": [
        {
            "name": "刻顔氏家訓序",
            "paragraphs": [
                {
                    "paragraph": "刻顔氏家訓序",
                    "zhushu": "",
                    "type": 1
                },
                {
                    "paragraph": "史壁曰：“書靡範，曷書也；言靡範，曷言也。”言書靡範，雖聮篇縷章，贅焉亡𥙷。乃北齊顔黄門家訓，質而明，詳而要，平而不詭，盖序致至終篇，罔不折𮕵今古，㑹理道焉，是可範矣。璧少時，家君東軒公甞援引為訓，俾知嚮方。顧其書雖晦菴小學，間見一二，然全帙寡傳，莫獲考見。頃得中秘本，手自校録。適遼陽傅太平以報政來，就予索古書。予岀之觀，且語之故。太平曰：“吾志也。是惡可弗傳諸。”亟持歸刻焉。夫振古𣺌邈，經殘教荒，馴至于今，變趨愈下，豈典範未甞究耶？孰謂古道不可復哉？乃若書之傳，以禔身，以範俗為。",
                    "zhushu": "",
                    "type": 2
                },
                {
                    "paragraph": "今代人文風化之助，則不獨顔氏一家之訓乎爾。兹太平刻書之意也。太平名鑰，以司諫作郡，有治行，今為浙江副使。",
                    "zhushu": "",
                    "type": 2
                },
                {
                    "paragraph": "嘉靖甲申夏六月望吉。",
                    "zhushu": "",
                    "type": 2
                },
                {
                    "paragraph": "賜進士岀身，翰林院侍講、承徳郎。",
                    "zhushu": "",
                    "type": 2
                },
                {
                    "paragraph": "經筵。",
                    "zhushu": "",
                    "type": 2
                },
                {
                    "paragraph": "國史官南郡陽峯張壁序。",
                    "zhushu": ""
                }
            ]
        },
        {
            "name": "序致篇一",
            "paragraphs": [
                {
                    "paragraph": "序致篇一",
                    "zhushu": "",
                    "type": 1
                },
                {
                    "paragraph": "夫聖賢之書，教人誠孝，慎言檢迹，立身揚名，亦已備矣。魏、晉以來，所著諸子，理重事複，逓相模斆，猶屋下架屋，牀上施牀耳。吾今所以復爲此者，非敢軌物範世也，業以整齊門内，提撕子孫。夫同言而信，信其所親；同命而行，行其所服。禁童子之暴謔，則師友之誡，不如傅婢之指揮；止凡人之闘䦧，則堯、舜之道，不如寡妻之誨諭。吾望此書爲汝曹之所信，猶賢於傅婢寡妻耳。吾家風教，素爲整宻。昔在齠齓，便䝉誨誘；毎從兩兄，曉夕温凊，規行矩步，安辭定色，鏘鏘翼翼，若朝嚴君焉。賜以優言，問所好尚，勵短引長，莫不懇篤。年始九嵗，便丁荼蓼，家塗離散，百口索然。慈兄鞠養，苦辛僃至；有仁無威，導示不切。雖讀禮傳，微愛屬文，頗爲凡人之所陶染，肆欲輕言，不僃邊幅。年十八九，少知砥礪，習若自然，卒難洗盪。二十以後，大過稀焉；毎常心共口敵，性與情兢，夜覺曉非，今悔昨失，自憐無教，以至於斯。追思平昔之指，銘肌鏤骨，非徒古書之誡，經目過耳。故留此二十篇，以爲汝曹後範耳。",
                    "zhushu": ""
                }
            ]
        },
        {
            "name": "教子篇二",
            "paragraphs": [
                {
                    "paragraph": "教子篇二",
                    "zhushu": "",
                    "type": 1
                },
                {
                    "paragraph": "上智不教而成，下愚雖教無益，中庸之人，不教不知也。古者，聖王有胎教之法：懷子三月，出居别宫，目不邪視，耳不𡚶聽，音聲滋味，以禮節之，書之玉版，藏諸金櫃，子生咳㖷，師保固明仁孝禮義，導習之矣。凡庶縱不能爾，當及嬰稚，識人顔色，知人喜怒，便加教誨，使爲則爲，使止則止，比及數嵗，可省笞罸。父毋威嚴而有慈，則子女畏憒而生孝矣。吾見世間，無教而有愛，毎不能然；飲食運爲，恣其所慾，冝誡翻奬，應訶反笑，至有識知，謂法當耳，驕慢己習，方復制之，捶撻至死而無威，忿怒日隆而增怨，逮于成長，終爲敗德。孔子云，“少成若天性，習慣如自然”是也。俗諺曰：“教婦初來，教兒嬰孩。”誠哉斯語！凡人不能教子女者，亦非欲陷其罪惡；但重於訶怒，傷其顔色，不忍楚撻，慘其肌膚耳。當以疾病爲諭，安得不用湯藥針艾救之哉？又宜思勤督訓者，可願苛虐於骨肉乎？誠不得已也。王大司馬毋魏夫人，性甚嚴正；王抂湓城時，爲三千人將，年踰四十，少不如意，猶捶撻之，故能成其勲業。梁元帝時，有一學士，聦敏有才，爲父所寵，失於教義。一言之是，徧於行路，終年譽之；一行之非，揜藏文飾，冀其自改。年登㛰宦，暴慢日滋，竟以言語不擇，爲周逖抽腸釁鼓云。父子之嚴，不可以狎；骨肉之愛，不可以簡。簡則慈孝不接，狎則怠慢生焉。由命士以上，父子異宫，此不狎之道也；抑搔癢痛，懸衾篋枕，此不簡之教也。或問曰：“陳亢喜聞君子之逺其子，何謂也？對曰：有是也。蓋君子之不親教其子也，詩有諷刺之詞，禮有嫌疑之誡，書有悖亂之事，春秋有衰僻之譏，易有僃物之象，皆非父子之可通言，故不親授耳。”",
                    "zhushu": "其意見白虎通。"
                },
                {
                    "paragraph": "齊武成帝子瑯瑘王，太子毋弟也，生而聰慧，帝及后並篤愛之，衣服飲食，與東宫相凖。帝毎面稱之曰：“此黠兒也，當有所成。”及太子即位，王居别官，禮數優僣，不與諸王等；太后猶謂不足，常以爲言。年十許嵗，驕恣無節，器服玩好，必擬乘輿；常朝南殿，見典御進新氷，鈎盾，獻早李，還索不得，遂大怒。訽曰：“至尊已有，我何意無？”不知分齊，率皆如此。識者多有叔段州吁之譏。後嫌宰相，遂矯詔斬之，又懼有救，乃勒麾下軍士，防守殿門，既無反心，受勞而罷。後竟坐此幽薨。人之愛子，罕亦能均；自古及今，此弊多矣。賢俊者自可賞愛，頑魯者亦當矜憐。有偏寵者，雖欲以厚之，更所以禍之。共叔之死，毋實爲之。趙王之戮，父實使之。劉表之傾宗覆族，袁紹之地裂兵亡，可爲靈龜明鍳也。齊朝有一士大夫，嘗謂吾曰：“我有一兒，年已十七，頗曉書䟽，教其鮮卑語，及彈琵琶，稍欲通解，以此伏事公𡖖，無不寵愛，亦要事也。”吾時俛而不荅，異哉，此人之教子也。若由此業，自致𡖖相，亦不願汝曹爲之。",
                    "zhushu": ""
                }
            ]
        },
        {
            "name": "兄弟篇三",
            "paragraphs": [
                {
                    "paragraph": "兄弟篇三",
                    "zhushu": "",
                    "type": 1
                },
                {
                    "paragraph": "夫有人民而後有夫婦，有夫婦而後有父子，有父子而後有兄弟；一家之親，此三而已矣。自兹以徃，至于九族，皆本於三親焉。故於人倫爲重者也，不可不篤。兄弟者，分形連氣之人也。方其㓜也，父母左提右挈，前㯲後裾，食則同案，衣則傳服，學則連業，遊則共方，雖有悖亂之人，不能不相愛也。及其壯也，各妻其妻，各子其子，雖有篤厚之人，不能不少衰也。娣姒之比兄弟，則踈薄矣；今使踈薄之人，而節量親厚之恩，猶方底而圓盖，必不合矣。唯友悌深至，不爲傍人之所移者，免夫！二親既殁，兄弟相顧，當如形之與影，聲之與響；愛先人之遺體，惜己身之分氣，非兄弟何念哉？兄弟之際，異於他人，望深則易怨，地親則易弭。譬猶居室，一穴則塞之，一隙則塗之，則無頽毁之慮；如雀䑕之不䘏，風雨之不防，壁䧟楹淪，無可救矣。㒒妾之爲雀䑕，妻子之爲風雨，甚哉！兄弟不睦，則子姪不愛；子姪不愛，則群從䟽薄；群從䟽薄，則僮僕爲讎敵矣。如此，則行路皆踖其面而蹈其心，誰救之哉？人或交天下之士，皆有歡愛，而失敬於兄者，何其能多而不能少也。人或將數萬之師，得其死力，而失恩於弟者，何其能踈而不能親也。娣姒者，多爭之地也。使骨肉居之，亦不若各歸四海，感霜露而相思，佇日月之相望也。况以行路之人，處多爭之地，能無間者，鮮矣。所以然者，以其當公務而執私情，處重責而懷薄義也；若能恕己而行，換子而撫，則此患不生矣。人之事兄，不可同於事父，何怨愛弟不及愛子乎？是反照而不明也。沛國劉璡，甞與兄瓛連棟隔壁，瓛呼之，數聲不應，良久方荅。瓛恠問之，乃云：“向來未着衣㡌故也。”以此事兄，可以免矣。江陵王玄紹，弟孝英、子敏，兄弟三人，特相愛友，所得甘㫖新異，非共聚食，必不先嘗，孜孜色貌，相見如不足者。及西臺䧟没，玄紹以形體魁梧，爲兵所圍；二弟爭共抱持，各求代死，終不得解，遂并命爾。",
                    "zhushu": ""
                }
            ]
        },
        {
            "name": "後娶篇四",
            "paragraphs": [
                {
                    "paragraph": "後娶篇四",
                    "zhushu": "",
                    "type": 1
                },
                {
                    "paragraph": "吉甫，賢父也；伯竒，孝子也。賢父御孝子，合得終於天性，而後妻間之，伯竒遂放。曾參婦死，謂其子曰：吾不及吉甫，汝不及伯竒。王駿喪妻，亦謂人曰：我不及曾參，子不如華、元。竝終身不娶。此等足以爲誡。其後，假繼，慘虐孤遺，離間骨肉，傷心㫁腸者，何可勝數。慎之哉！慎之哉！江左不諱庶孽，喪室之後，多以妾媵終家事；疥癬蚊䖟，或未能免，限以大分，故稀闘鬩之耻。河北鄙於側出，不預人流，是以必須重娶，至于三四，毋年有少於子者。後毋之弟，與前婦之兄，衣服飲食，爰及婚宦，至于士庶，貴賤之隔，俗以爲常。身没之後，辭訟盈公門，謗辱彰道路，子誣毋爲妾，弟黜兄爲傭，播揚先人之辭迹，暴露祖考之長短，以求直己者，徃徃而有，悲夫！自古姦臣佞妾，以一言陷人者衆矣，况夫婦之義，曉夕移之，婢僕求容，助相説引，積年累月，安有孝子乎？此不可不畏。凡庸之性，後夫多寵前夫之孤，後妻必虐前妻之子；非唯婦人懷嫉妬之情，丈夫有沉惑之僻，亦事勢使之然也。前夫之孤，不敢與我子爭家，提携鞠養，積習生愛，故寵之；前妻之子，毎居己生之上，宦學婚嫁，莫不爲防焉，故虐之。異姓寵則父毋被怨，繼親虐則兄弟爲讎，家有此者，皆門戸之禍也。思魯等從舅殷外臣，慱逹之士也，有子基、諶，皆已成立，而再娶王氏。基毎拜見後毋，感慕嗚咽，不能自持，家人莫忍仰視，王亦悽愴，不知所容，旬月求退，便以禮遣，此亦悔事也。後漢書曰：安帝時，汝南薛包，字孟嘗，好學篤行，䘮毋，以至孝聞。及父娶後妻而憎包，分出之。包日夜號泣，不能去，至被毆杖。不得已，廬於舍外，旦入而洒掃。父怒，又逐之。乃廬於里門，昬晨不廢。積歲餘，父毋慙而還之。後行六年服，䘮過乎哀。既而弟子求分財異居，包不能止，乃中分其財。奴婢引其老者，曰：與我共事久，若不能使也。田廬取其荒頓者，曰：吾少時所理，意所戀也。器物取其朽敗者，曰：我素所服食，身口所安也。弟子數破其産，還復賑給。建光中，公車特徵，至拜侍中。包性恬虚，稱疾不起，以死自乞，有詔賜告歸也。",
                    "zhushu": ""
                }
            ]
        },
        {
            "name": "治家篇五",
            "paragraphs": [
                {
                    "paragraph": "治家篇五",
                    "zhushu": "",
                    "type": 1
                },
                {
                    "paragraph": "夫風化者，自上而行於下者也，自先而施於後者也。是以父不慈則子不孝，兄不友則弟不恭，夫不義則婦不順矣。父慈而子逆，兄友而弟傲，夫義而婦陵，則天之凶民，乃刑戮之所攝，非訓導之所移也。笞怒廢於家，則竪子之過立見；刑罰不中，則民無所棤手足。治家之寛猛，亦猶國焉。召子曰：“奢則不遜，儉則固。與其不遜也，寧固。”又云：“雖有周公之才之美，使驕且吝，其餘不足觀也已。”然則可儉而不可吝也。儉者，省約爲禮之謂也；吝者，竆急不䘏之謂也。今有奢則施，儉則吝；如能施而不奢，儉而不恡，可矣。生民之本，要當稼穡而食，桑麻以衣。蔬果之蓄，園場之所産；鷄豚之善，塒圏之所生。爰及棟宇器械，樵蘇脂燭，莫非種殖之物也。至能守其業者，閉門而爲生之具以足，但家無鹽井耳。今北土風俗，率能躬儉節用，以贍衣食，江南奢侈，多不逮焉。梁孝元世，有中書舍人，治家失度，而過嚴刻，妻妾遂共貨刺客，伺醉而殺之。世間名士，但務寛仁；至於飲食饟饋，僮僕減損，施惠然諾，妻子節量，狎侮賔客，侵耗郷黨：此亦爲家之巨蠧矣。齊吏部侍郎房文烈，未嘗嗔怒，經霖雨絶粮，遣婢糴米，因爾𨓱竄，三四許日，方復擒之。房徐曰：舉家無食，汝何處來？竟無捶撻。嘗寄人宅，奴婢徹屋爲薪略盡，聞之顰蹙，卒無一言。裴子野有踈親故屬飢寒不能自濟者，皆收養之；家素清貧，時逢水旱，二石米爲薄粥，僅得遍焉。躬自同之，常無猒色。鄴下有一領軍，貪積已甚，家童八百，誓滿千人；朝夕肴膳，以十五錢爲率，遇有客旅，便無以兼。後坐事伏法，籍其家産，麻鞋一屋，弊衣數庫，其餘財寳，不可勝言。南陽有人，爲生奥慱，性殊儉吝。冬至後，女壻謁之，乃設一銅甌酒，數臠麞肉；壻恨其單率，一舉盡之。主人愕然，俛仰命益，如此者再；退而責其女曰：某郎好酒，故汝嘗貧。及其死後，諸子爭財，兄遂殺弟。婦主中饋，唯事酒食衣服之禮耳。國不可使預政，家不可使幹蠱；如有聰明才智，識達古今，正當輔佐君子，𦔳其不足，必無牝鷄晨鳴，以致禍也。江東婦女，略無交逰。其婚姻之家，或十數年間，未相識者，唯以信命贈遺，致殷勤焉。鄴下風俗，專以婦持門戶，爭訟曲直，造請逢迎，車乘填街衢，綺羅盈府寺，代子求官，爲夫訴屈，此乃𢘆、代之遺風乎！南間貧素，皆事外飾，車乘衣服，必貴齊整；家人妻子，不免飢寒。河北人事，多由内政，綺羅金翠，不可廢闕，羸馬顇奴，僅充而已；唱和之禮，或爾汝之。河北婦人，織絍組紃之事，黼黻錦繡羅綺之工，大優於江東也。太公曰：“養女大多一費也。”陳蕃云：“盗不過五女之門。”女之爲累，亦以深矣。然天生蒸民，先人傳體，其如之何。世人多不舉女，賊行骨肉，豈當如此，而望福於天乎？吾有䟽親，家饒妓媵，誕育將及，便遣閽竪守之。體有不安，窺窻倚戸，若生女者，輒持將去；毋隨號泣，莫敢救之，使人不忍聞也。婦人之性，率寵子壻而虐兒婦。寵壻，則兄弟之怨生焉；虐婦，則姉妹之讒行焉。然則女之行留，皆得罪於其家者，毋實爲之。至有諺云：“落索阿姑飡。”此其相報也。家之常弊，可不誡哉。㛰姻素對，靖侯成規。近世嫁娶，遂有賣女納財，買婦輸絹，比量父祖，計校錙銖，責多還少，市井無異。或猥壻在門，或傲婦擅室，貪榮求利，反招羞耻，可不慎歟！借人典籍，皆須愛護，先有缺壞，就爲𥙷治，此亦士大夫百行之一也。濟陽江禄，讀書未竟，雖有急速，必待卷束整齊，然後得起，故無損敗，人不猒其求假焉。或有狼籍几案，分散部秩，多爲童㓜婢妾之所㸃汙，風雨犬䑕之所毁傷，實爲累德。吾毎讀聖人之書，未嘗不肅敬對之；其故𥿄有五經詞義，及賢達姓名，不敢穢用也。吾家巫覡禱請，絶於言議；符書章醮，亦無祈焉。竝汝曹所見也，勿妖妄之費。",
                    "zhushu": ""
                }
            ]
        },
        {
            "name": "風操篇六",
            "paragraphs": [
                {
                    "paragraph": "風操篇六",
                    "zhushu": "",
                    "type": 1
                },
                {
                    "paragraph": "吾觀禮經，聖人之教：箕箒七箸，咳唾唯諾，執燭沃盥，皆有節度，亦為至矣。但既殘缺，非復全書；其有所不載，及世事變改者，學達君子，自爲節度，相承行之，故世號士大夫風操。而家門頗有不同，所見互稱長短，然其阡陌，亦自可知。昔在江南，目能視而見之，耳能聴而聞之；蓬生麻中，不勞翰墨。汝曹生於戎馬之間，視聴之所不曉，故𦕅記録，以傳示子孫。禮云：“見似目瞿，聞名心瞿。”有所感觸，惻愴心眼；若在從容平常之地，幸須申其情耳。必不可避，亦當忍之；猶如伯叔兄弟，酷類先人，可得終身腸㫁，與之絶耶？又：“臨文不諱，廟中不諱，君所無私諱。”蓋知聞名須有消息，不必期於顚沛而走也。梁世謝舉，甚有聲，舉聞諱必哭，爲世所譏。又臧逢世，臧嚴之子也，篤學修行，不墜門風；孝元經牧江州，遣徃建昌督事，郡縣民庶，兢修牋書，朝夕輻輳，几案盈積。書有稱嚴寒者，必對之流涕，不省取記，多廢公事，物情怨駭，竟以不辦而還，此竝過事也。近抂楊都，有一士人諱審，而與沈氏交結周厚，沈與其書，名而不姓，此非人情也。凡避諱者，皆須得其同訓以代換之：桓公名白，慱有五皓之稱；厲王名長，琴有修短之目。不聞謂布帛爲布皓，呼腎膓爲腎修也。梁武小名阿練，子孫皆呼練爲絹；乃謂銷鍊物爲銷絹物，恐乖其義。或有諱雲者，呼紛紜爲紛烟；有諱桐者，呼梧桐樹爲白鐡樹，便似戲笑耳。周公名子曰禽，孔子名兒曰鯉，止在其身，自可無禁。至若衛侯、魏公子、楚大子，皆名蟣虱；長𡖖名犬子，王修名狗子，上有連及，理未爲通。古之所行，今之所𥬇也。北土多有名兒爲驢駒、豚子者，使其自稱及兄弟所名，亦何忍哉！前漢有尹翁歸，後漢有鄭翁歸，梁家亦有孔翁歸，又有顧翁寵；𣈆代有許思妣、孟少孤：如此名字，幸當避之。今人避諱，更急於古，名子者，當爲孫地。吾親識中有諱襄、諱友、諱同、諱清、諱和、諱禹，交䟽，造次，一座百犯，聞者辛苦，無僇頼焉。昔司馬長𡖖慕藺相如，故名相如，顧元歎慕蔡邕，故名雍。而後漢有朱張字孫𡖖，許暹字顔囘，梁世有庾晏嬰、祖孫登，連古人姓爲名字，亦鄙事也。昔劉文饒不忍罵奴爲畜産，今世愚人遂以相戲，或有指名爲豚犢者，有識傍觀，猶欲掩耳，况名之者乎？近在議曹，共平章百官秩禄，有一顯貴，當世名臣，意嫌所議過厚。齊朝有一兩士族文學之人，謂此貴曰：今日天下大同，須爲百代典式，豈得尚作𨵿中舊意乎？明公定是陶朱公大兒耳。彼此歡笑，不以爲嫌。昔侯覇之子孫，稱其祖父曰家公，陳思王稱其，父爲家父，毋爲家毋，潘尼稱其祖曰家祖。古人之所行，今人之所笑也。及南北風俗，言其祖及二親，無云家者；田里猥人，方有此言耳。凡與人言，言己世父，以次第稱之。不云家者，以尊於父，不敢家也。凡言姑姉妹，女子子已嫁，則以夫氏稱之；在室，則以次第稱之，言禮成他族，不得云家也。子孫不得稱家者，輕略之也。蔡邕書集，呼其姑女爲家姑、家姊。班固書集，亦云家孫今竝不行也。凡與人言，稱彼祖父毋、世父毋、父毋及長姑，皆加尊字。自叔父己下，則加賢字，尊卑之差也。王羲之書，稱彼之毋，與自稱己毋同，不云尊字，今所非也。南人冬至嵗首，不詣䘮家；若不修書，則過節束帶以申慰。北人至嵗之日，重行弔禮；禮無明文，則吾不取。南人賓至不迎，相見捧手而不揖，送客下席而已；北人迎送竝至門，相見則揖，古之道也。吾善其迎揖。昔者，王侯自稱孤、寡、不榖，自兹以降，雖孔子聖師，與門人言，皆稱名也。後雖有臣僕之稱，行者葢亦寡焉。江南輕重，各有謂號，具諸書儀；北人多稱名者，乃古之遺風。吾善其稱名焉。言及先人，理當感慕。古者之所易，今人之所難。江南事不獲已，乃陳文墨，㦎㦎無言者，須言閥閱，必以文翰，罕有面論者。北人無何便爾話說，及相訪問。如此之事，不可加於人也。人加諸己，則當避之，名位未髙，如爲勲貴所逼，隠忍方便，速報取了；勿取煩重，感辱祖父。若没，言須及者，則歛容肅坐，稱大門中，世父、叔父則稱從兄弟門中，兄弟則稱亡者子某門中，各以其尊卑輕重爲容色之節，皆變於常。若與君言，雖變於色，猶云亡祖、亡伯、亡叔也。吾見名士，亦有呼其亡兄弟爲兄子，弟子門中者，亦未爲安帖也。北土都不行此。太山羊偘，梁初入南；吾近至鄴，其兄子肅訪偘委曲，吾荅之云：“𡖖從門中在梁，如此如此。”肅曰：“是我親第七亡叔，非從也。”祖孝徴在坐，先知江南風俗，乃謂之云：“賢從弟門中，何故不解？”古人皆呼伯父、叔父，而今世多單呼伯叔。從兄弟姊妹已孤，而對其前，呼其毋爲伯叔毋，此不可避者也。兄弟之子己孤，與他人言，對孤者前，呼爲兄子弟子，頗爲不忍；北土多呼爲姪。案：爾雅、䘮服經、左傳，姪名雖通男女，竝是對姑之稱。𣈆世已來，始呼叔姪；今呼爲姪，於理爲勝也。别易㑹難，古人所重；江南餞送，下泣言離。有王子侯，梁武帝弟，出爲東郡，與武帝别。帝曰：我年已老，與汝分張，甚心惻愴，數行淚下。侯遂宻雲，赧然而出，坐此被責，飄颻舟渚，一百許日，卒不得去。北間風俗，不屑此事，岐路言離，歡笑分首。然人性自有少涕淚者，腸雖欲絶，目猶爛然；如此之人，不可强責。凡親屬名稱，皆須粉墨，不可濫也。無風教者，其父己孤，呼外祖父毋與祖父毋同，使人爲其不喜聞也。雖質於靣，皆當加外以别之；父毋之世叔父，皆當加其次第以别之；父毋之世叔毋，皆當加其姓以别之；父毋之群從世叔父毋及從祖父毋，皆當加其爵位若姓以别之。河北士人，皆呼外祖父毋爲家公家毋；江南田里間亦言之，以家代外，非吾所識。凡宗親世數，有從父，有從祖，有族祖。江南風俗，自兹已徃。高秩者，通呼爲尊，同昭穆者，雖百世猶稱兄弟；若對他人稱之，皆云族人。河北士人，雖三二十世，猶呼爲從伯、從叔。梁武帝嘗問一中土人曰：“𡖖北人，何故不知有族？”答云：“骨肉易踈，不忍言族耳。”當時雖爲敏對，於禮未通。吾嘗問周弘讓曰：“父毋，中外姊妹，何以稱之？”周曰：“亦呼爲丈人。”自古未見丈人之稱施於婦人也。吾親表所行，若父屬者，爲某姓姑；毋屬者，爲某姓姨。中外丈人之婦，猥俗呼爲丈毋，士大夫謂之王毋、謝毋云。而陸機集有與長沙顧毋書，乃其從叔毋也，今所不行。齊朝士子，皆呼祖㒒射爲祖公，全不嫌有所涉也。乃有對面以相戲者。古者，名以正體，字以表德，名終則諱之，字乃可以爲孫氏。孔子弟子記事者，皆稱仲尼；吕后微時，嘗字髙祖爲季；至漢袁種，字其叔父曰絲；王丹與侯覇子語，字覇爲君望。江南至今不諱字也。河北士人全不辨之，名亦呼爲字，字固因呼爲字。尚書王元景兄弟，皆號名人，其父名雲，字羅漢，一皆諱之，其餘不足怪也。禮間傳云：“斬縗之哭，若徃而不反；齊縗之哭，若徃而反；大功之哭，三哭而哀；小功緦麻，哀容可也。此哀之發於聲音也。”孝經云：“哭不哀。”皆論哭有輕重質文之聲也。禮以哭有言者爲號；然則哭亦有辭也。江南䘮哭，時有哀訴之言耳；山東重䘮，則唯呼蒼天，朞功以下，則唯呼痛深，便是號而不哭。江南凡遭重喪，若相知者，同在城邑，三日不弔，則絶之；除䘮，雖相遇則避之，怨其不已憫也。有故及道遥者，致書可也；無書亦如之。北俗則不爾。江南凡弔者，主人之外，不識者不執手；識輕服而不識主人，則不於會所而弔，他日修名詣其家。隂陽說云：“辰爲水墓，又爲土墓，故不得哭。”王充論衡云：辰日不哭，哭則重䘮。今無教者，辰日有䘮，不問輕重，舉家清謐，不敢發聲，以辭弔客。道書又曰：晦歌朔哭，皆當有罪，天奪之算。䘮家朔望，哀感彌湥，寧當惜壽，又不哭也？亦不論。偏傍之書，死有歸殺，子孫𨓱竄，莫肯在家，𦘕瓦書符，作諸猒勝。䘮出之日，門前然火，戸外列灰，祓送家鬼。章斷注連。凡如此比，不近有情，乃儒雅之罪人，彈議所當加也。　己孤而履歳及長至之節，無父拜毋、祖父，毋世叔父，毋姑、兄、姊，則皆泣。無毋拜父、外祖父，毋舅、姨、兄、姊，亦如之，此人情也。江左朝臣，子孫初釋服，朝見二宫，皆當泣涕；二宫爲之改容，頗有膚色充澤，無哀感者。梁武薄其爲人，多被抑退。裴政出服，問訊武帝，貶瘦枯槁，涕泗滂沱。武帝目送之曰：“裴之禮不死也。”二親既殁，所居齋𥨊，子與婦弗忍入焉。北朝頓丘李構，毋劉氏，夫人亡後，所住之堂，終身鏁閉，弗忍開入也。夫人，宋廣州刺史纂之孫女，故構猶染江南風教。其父奬，爲揚州刺史，鎮壽春，遇害。構嘗與王松年、祖孝徵數人同集談讌。孝徵善畫，遇有𥿄筆，圖冩爲人。頃之，因割鹿尾，戲截畫人以示構，而無他意。構愴然動色，便起就馬而去。舉坐驚駭，莫測其情。祖君尋悟，方深反側，當時罕有能感此者。呉郡陸襄，父閑被刑，襄終身布衣蔬飯，雖薑菜有切割，皆不忍食；居家唯以掐摘供厨。江陵娷子篤，毋以燒死，終身不忍噉炙。豫章熊康父以醉而爲奴所殺，終身不復嘗酒。然禮縁人情，恩由義斷，親以噎死，亦當不可絶食。禮經：父之遺書，毋之杯圏，感其手口之澤，不忍讀用，政爲常所講習，讎校繕冩，及偏加服用，有迹可思者耳。若尋常墳典，爲生什物，安可悉廢之乎？既不讀用，無容散逸，唯當緘保，以留後世耳。思魯等第四舅母，親呉郡張建女也。有第五妹，三嵗䘮毋。靈牀上屏風，平生舊物。屋漏沾濕，出曝曬之。女子一見，伏牀流涕。家人恠其不起，乃徃抱持；薦席淹漬，精神傷沮，不能飲食。將以問醫，醫診脉云：腸斷矣。因爾便吐血，數日而亡。中外憐之，莫不悲歎。禮云：“忌日不樂。”正以感慕罔極，惻愴無聊，故不接外賓，不理衆務耳。必能悲慘自居，何限於深藏也？世人或端坐奥室，不妨言笑，盛營甘美，厚供齋食；迫有急卒，宻戚至交，盡無相見之理：葢不知禮意乎？魏世王修毋以社日亡；來嵗社，脩感念哀甚，隣里聞之，爲之罷社。今二親䘮亡，偶值伏臘分至之節，及月小晦後，忌之外，所經此日，猶應感慕，異於餘辰，不預飲讌，聞聲樂及行遊也。劉縚、緩、綏，兄弟竝爲名器，其父名昭，一生不爲照字，唯依爾雅火傍作召耳。然凡文與正諱相犯，當自可避；其有同音異字，不可悉然。劉字之下，即有昭音，吕尚之兒，如不爲上；趙壹之子，儻不作一：便是下筆即妨，是書皆觸也。嘗有甲設讌席，請乙爲賓；而旦於公庭見乙之子，問之曰：尊侯早晩顧宅？乙子稱其父已徃，時以爲笑。如此比例，觸類慎之，不可陷於輕脫。江南風俗，兒生一朞，爲製新衣，盥浴裝飾，男則用弓矢𥿄筆，女則刀尺鍼縷，竝加飲食之物，及珍寳服玩，置之兒前，觀其發意所取，以驗貪廉愚智，名之爲試兒。親表聚集，致燕享焉。自兹已後，二親若在，毎至此日，嘗有酒食之事耳。無教之徒，雖已孤露，其日皆爲供頓，酣暢聲樂，不知有所感傷。梁孝元年少之時，毎八月六日載誕之辰，常設齋講；自阮修容薨殁之後，此事亦絶。人有憂疾，則呼天地父毋，自古而然。今世諱避，觸途急切，而江東士庶，痛則稱禰，禰是父之廟號，父在無容稱廟，父殁何容輒呼？蒼頡篇有倄",
                    "zhushu": "下痛交切，聲也。"
                },
                {
                    "paragraph": "字，訓詁云：痛而謼也，",
                    "zhushu": "謼人故毋。"
                },
                {
                    "paragraph": "音羽罪反，今北人痛則呼之。聲𩔗音于來反，今南人痛或呼之。此二音随其郷俗，竝可行也。梁世被繫劾者，子孫弟姪，皆詣闕三日，露跣陳謝；子孫有官，自陳解職，子則草屩麤衣，蓬頭垢面，周章道路，要𠉀執事，叩頭流血，申訴寃枉。若配徒𥛬，諸子竝立草菴於所署門，不敢寧宅，動經旬日，官司驅遣，然後始退。江南諸憲司彈人事，事雖不重，而以教義見辱者，或被輕繫而身死獄戸者，皆爲怨讐，子孫三世不交通矣。到洽爲御史中丞，初欲彈劉孝綽，其兄溉先與劉善，苦諫不得，乃詣劉涕泣告别而去。兵凶戰危，非安全之道。古者，天子䘮服以臨師，將軍鑿凶門而出。父祖伯叔。若在軍陣，貶損自居，不冝奏樂讌㑹及婚冠吉慶事也。若居圍城之中，憔悴容色，除去飾玩，常爲臨深履薄之狀焉。父毋疾篤，醫雖賤雖少，則涕泣而拜之，以求哀也。梁孝元在江州，嘗有不豫；世子方等親拜中兵叅軍李猷。四海之人，結爲兄弟，亦何容易，必有志均義敵，令終如始者，方可議之。一爾之後，命子拜伏，呼爲丈人，申父友之敬；身事彼親，亦冝加禮。比見北人，甚輕此節，行路相逢，便定昆季，望年觀貌，不擇是非，至有結父爲兄，託子爲弟者。昔者，周公一沭三握髮，一飯三吐䬸，以接白屋之士，一日所見七十餘人。𣈆文公以沐辭竪頭須，致有圖反之誚，門不停賓，古所貴也，失教之家，閽寺無禮。或以主君𥨊食，謓怒，拒客未通，江南𣸧以爲恥。黄門侍郎裴之禮，號善爲士大夫，有如此軰，對賓杖之；其門生僮㒒，接於他人，折旋俯仰，辭色應對，莫不肅敬，與主無别也。",
                    "zhushu": ""
                }
            ]
        },
        {
            "name": "慕賢篇七",
            "paragraphs": [
                {
                    "paragraph": "慕賢篇七",
                    "zhushu": "",
                    "type": 1
                },
                {
                    "paragraph": "古人云：“千載一聖，猶旦暮也；五百年一賢，猶比膞也。”言聖賢之難得，䟽闊如此。儻遭不世明達君子，安可不攀附景仰之乎？吾生於亂世，長於戎馬，流離播越，聞見已多；所值名賢，未嘗不心醉䰟迷，向慕之也。人在少年，神情未定，所與欵狎，熏漬陶染，言笑舉動，無心於學，潜移暗化，自然似之；何况操履藝能，較明易習者也？是以與善人居，如入芝蘭之室，久而自芳也；與惡人居，如入鮑魚之肆，久而自臭也。墨翟悲於染絲，是之謂矣。君子必慎交遊焉。孔子曰：“無友不如己者。”顔、閔之徒，何可世得？但優於我，便足貴之。世人多蔽，貴耳賤目，重遥輕近，少長周旋，如有賢哲，毎相狎侮，不加禮敬；他郷異縣，㣲藉風聲，延頸企踵，甚於飢渴。校長短，覈精麤，或彼不能如此矣。所以魯人謂孔子爲東家丘。昔虞國宫之竒，少長於君，君狎之，不納其諫，以至亾國，不可不留心也。用其言，棄其身，古人所耻。凡有一言一行，取於人者，皆顯稱之。不可竊人之美，以爲己力；雖輕雖賤者，必歸功焉。竊人之財，刑辟之所處；竊人之美，鬼神之所責。梁孝元前在荆州，有丁覘者，洪亭民耳，頗善屬文，殊工草𨽾；孝元書記，一皆使之。軍府輕賤，多未之重，耻令子弟以爲楷法。時云：“丁君十𥿄，不敵王襃數字。”吾雅愛其手迹，常所寳持。孝元嘗遣典籖惠編送文章示蕭祭酒，祭酒問云：君王比賜書翰，及寫詩筆，殊爲佳手。姓名爲誰？郍得都無聲問。編以實荅。子雲歎曰：“此人後生無比。遂不爲世所稱，亦是奇事。”於是聞者少復刮目。稍仕至尚書儀曹郎，末爲𣈆安王侍讀，随王東下。及西臺陷殁，簡牘湮散，丁亦尋卒於揚州；前所輕者，後思一𥿄，不可得矣。侯景初入建業，臺門雖閉，公私草擾，各不自全。太子左衛率羊侃坐東掖門，部分經畧，一宿而辦，遂得百餘日抗拒兇逆。于時，城内四萬許人，王公朝士，不下一百，便是恃侃一人安之。其相去如此。古人云：“巢父、許由，讓於天下；市道小人，爭一錢之利。”亦已懸矣。齊文宣帝即位數年，便沈湎縱恣，畧無綱紀；尚能委政尚書令楊遵彦，内外清謐，朝野晏如，各得其所，物無異議，終天保之朝。遵彦後爲李昭所戮，刑政於是衰矣。斛律明月，齊朝折衝之臣，無罪被誅，將士解體，周人始有吞齊之志，闗中至今譽之。此人用兵，豈止萬夫之望而已也。國之存亾，係其生死。張延雋之爲𣈆州行臺左丞，匡維主將，鎮撫疆場，儲積器用，愛活𥠖民，隠若敵國矣。群小不得行志，同力遷之；既代之後，公私擾亂，周師一舉，此鎮先平，齊亡之迹，啓於是矣。",
                    "zhushu": ""
                }
            ]
        },
        {
            "name": "勉學第八",
            "paragraphs": [
                {
                    "paragraph": "勉學第八",
                    "zhushu": "",
                    "type": 1
                },
                {
                    "paragraph": "自古明王聖帝，猶須勤學，况凡庶乎？此事遍於經史，吾亦不能鄭重，聊舉近世切要，以啓窹汝耳。士大夫子弟，數嵗已上，莫不被教，多者或至禮、傳，少者不失詩論。及至冠婚，體性稍定；因此天機，倍須訓誘。有志尚者，遂能磨礪，以就素業；無履立者，自兹墮慢，便爲凡人。人生在世，㑹當有業；農民則計量耕稼，商賈則討論貨賄，工巧則致精器用。𠆸藝則沈思法術，武夫則慣習弓馬，文士則講議經書。多見士大夫耻涉農商，羞務工𠆸，射既不能穿札，筆則纔記姓名，飽食醉酒，忽忽無事，以此銷日，以此終年。或因家世餘緒，得一階半級，便謂爲足，安能自苦？及有吉凶大事，議論得失，䝉然張口，如坐雲霧；公私宴集，談古賦詩，塞黙低頭，欠伸而已。有識傍觀，代其入地，何惜數年勤學，長受一生愧辱哉！梁朝全盛之時，貴遊子弟，多無學術，至於諺云：“上車不落則著作，體中何如則祕書。”無不燻衣剃靣，傅粉施朱，駕長簷車，踉髙齒屐，坐碁子方褥，憑班絲隠襄，列器玩於左右，從容出入，望若神仙。明經求第，則顧人荅策；三九公讌，則假手賦詩。當爾之時，亦快士也。及離亂之後，朝市遷革，銓衡選舉，非復曩者之親；當路秉權，不見昔時之黨。求諸身而無所得，施之世而無所用，披褐而䘮珠，失皮而露質，兀若枯木，泊若窮流，𢉖獨戎馬之間，轉死溝壑之際。當爾之時，誠駑材也。有學藝者，觸地而安。自荒亂已來，諸見俘虜，雖百世小人，知讀論語、孝經者，尚爲人師；雖千載冠冕，不曉書記者，莫不耕田養馬。以此觀之，安可不自勉耶？若能常保數百卷書，千載終不爲小人也。夫明六經之指，涉百家之書，縱不能增益德行，敦厲風俗，猶爲一藝，得以自資。父兄不可常依，郷國不可常保，一旦流離，無人庇廕，當自求諸身耳。諺曰：“積財千萬，不如薄伎在身。”伎之易習而可貴者，無過讀書也。世人不問愚智，皆欲識人之多，見事之廣，而不肯讀書，是猶求飽而懶營饌，欲暖而惰裁衣也。夫讀書之人，自羲、農已來，宇宙之下，凡識幾人，凡見幾事，生民之成敗好惡，固不足論，天地所不能藏，鬼神所不能隠也。有客難主人曰：吾見强弩長㦸，誅罪安民，以取公侯者有矣；文義習史，匡時富國，以取𡖖相者有矣；學備古今，才兼文武，身無禄位，妻子飢寒者，不可勝數，安足貴學乎？主人對曰：夫命之窮達，猶金玉木石也；脩以學藝，猶磨瑩雕刻也。金玉之磨瑩，自美其鑛璞。木石之叚塊，自醜其雕刻；安可言木石之雕刻，乃勝金玉之鑛璞哉？不得以有學之貧賤，比於無學之富貴也。且負甲爲兵，咋筆爲吏，身死名滅者如牛毛，角立傑出者如芝草；握素披黄，吟道詠德，苦辛無益者如日蝕，逸樂名利者如秋荼，豈得同年而語矣。且又聞之：生而知之者上，學而知之者次。所以學者，欲其多智明達耳。必有天才，㧞群出類，爲將則闇與孫武、呉起同術，執政則懸得管仲、子産之教。雖未讀書，吾亦謂之學矣。今子即不能然，不師古之蹤跡，猶䝉被而臥耳。人見隣里親戚有佳快者，使子弟慕而學之，不知使學古人，何其蔽也哉？世人但知跨馬被甲，長弰强弓，便云我能爲將；不知明乎天道，辨乎地利，比量逆順，鑒達興亡之妙也。但知承上接下，積財聚榖，便云我能爲相；不知敬鬼事神，移風易俗，調節隂陽，薦舉賢聖之至也。但知私財不入，公事夙辦，便云我能治民；不知誠己形物，執轡生組、反風滅火、化鴟爲鳳之術也。但知抱令守律，早刑晩舎，便云我能平獄；不知同轅觀罪，分劒追財，假言而姧露，不問而情得之察也。爰及農商工賈、厮役奴𨽾、釣魚屠肉、飯牛牧羊，皆有先逹，可爲師表。博學求之，無不利於事也。夫所以讀書學問。本欲開心明目，利於行耳。未知養親者。欲其觀古人之先意承顔。怡聲下氣。不憚劬勞。以致甘腝。愓然慙懼，起而行之也；未知事君者。欲其觀古人之守軄無侵。見危授命。不㤀誠諫。以利社稷。惻然自念。思欲効之也；素驕奢者，欲其觀古人之恭儉節用，卑以自牧，禮爲教本，敬者身基，瞿然自失，歛容抑志也；素鄙恡者，欲其觀古人之貴義輕財，少私寡慾，忌盈惡滿。賙窮䘏匱。赧然悔耻。積而能散也。素暴悍者，欲其觀古人之小心黜己，齒弊舌存，含垢藏疾，尊賢容衆，𦬼然沮䘮，若不勝衣也；素怯懦者，欲觀古人之達生委命，强毅正直，立言必信，求福不囘，勃然奮厲，不可恐懾也；歴兹以徃，百行皆然。縱不能淳，去泰去甚，學之所知，施無不達。世人讀書者，但能言之，不能行之，忠孝無聞，仁義不足；加以斷一條訟，不必得其理；宰千戸縣，不必理其民；問其造屋，不必知楣横而梲竪也；問其爲田，不必知稷早而黍遲也；吟嘯談謔，諷詠辭賦，事既優閑，材增迃誕，軍國經綸，略無施用；故爲武人俗吏所共𠷣詆，良由是乎！夫學者所以求益爾。見人讀數十卷書，便自髙大，凌忽長者，輕慢同列；人疾之如讎敵，惡之如鴟梟。如此以學自損，不如無學也。古之學者爲己，以補不足也；今之學者爲人，但能說之也。古之學者爲人，行道以利世也；今之學者爲己，脩身以求進也。夫學者猶種樹也，春玩其華，秋登其實；講論文章，春華也，脩身利行，秋實也。人生小㓜，精神專利，長成已後，思慮散逸，固須早教，勿失機也。吾七嵗時，誦靈光殿賦，至于今日，十年一理，猶不遺忘；二十之外，所誦經書，一月廢置，便至荒蕪矣。然人有坎壈，失於盛年，猶當晩學，不可自弃。孔子云：五十以學易，可以無大過矣。魏武、袁遺，老而彌篤。此皆少學而至老不倦也。曾子七十乃學，名聞天下；荀𡖖五十，始來遊學，猶爲碩儒；公孫弘四十餘，方讀春秋，以此遂登丞相；朱雲亦四十始學易、論語；皇甫謐二十，始授孝經、論語，皆終成大儒。此並早迷而晩窹也。世人㛰冠未學，便稱遲暮，因循面牆，亦爲愚爾。㓜而學者，如日出之光。老而學者，如秉燭夜行，猶賢乎瞑目而無見者也。學之興廢，隨世輕重。漢時賢俊，皆以一經弘聖人之道，上明天時，下該人事，用此致𡖖相者多矣。末俗已來不復爾，空守章句，但誦師言，施之世務，殆無一可。故士大夫子弟，皆以博涉爲貴，不肯專儒。梁朝皇孫已下，總丱之年，必先入學，觀其志尚。出身已後，便從文吏，略無卒業者。冠冕爲此者，則有何胤、劉瓛、明山賓、周捨、朱异、周弘正、賀琛、賀革、蕭子政、劉縚等，兼通文史，不徒講説也。洛陽亦聞崔浩、張偉、劉芳，鄴下又見邢子才，四儒者，雖好經術，亦以才博擅名。如此諸賢，故爲上品。以外率多田里閒人，音辭鄙陋，風操𧈪拙，相與專固，無所堪能。問一言輒酬數百，責其指歸，或無要㑹。鄴下諺云：博士買驢，書劵三𥿄，未有驢字。使汝以此爲師，令人氣塞。孔子曰：學也，禄在其中矣。今勤無益之事，恐非業也。夫聖人之書，所以設教，但明練經文，粗通注義，常使言行有得，亦足爲人；何必仲尼，居即湏兩𥿄䟽義，燕𥨊講堂，亦復何在？以此得勝，寧有益乎？光隂可惜，譬諸逝水，當博覽機要，以濟功業；必能兼美，吾無間焉。俗間儒士，不渉群書，經緯之外，義䟽而已。吾初入鄴，與博陵崔文彦交遊，嘗說王粲集中難鄭玄尚書事，崔轉爲諸儒道之。始將發口，懸見排蹙，云：文集止有詩賦銘誄，豈當論經書事乎？且先儒之中，未聞有王粲也。崔笑而退，竟不以粲集示之。魏收之在議曹，與諸博士議宗廟事，引據漢書。博士笑曰：未聞漢書得證經術。魏便忿怒，都不復言，取韋玄成傳，擲之而起。博士一夜共披尋之。達明，乃來謝曰：不謂玄成如此學也。夫老、莊之書，葢全真養性，不肻以物累己也。故藏名柱史，終蹈流沙；匿跡漆園，卒辭楚相，此任縱之徒耳。何晏、王弼，祖述玄宗，遞相誇尚，景附草靡，皆以農、黄之化，在乎己身，周、孔之業，棄之度外，而平叔以黨曹爽見誅，觸死權之網也；輔嗣以多笑人被疾，陷好勝之穽也；山巨源以蓄積取譏，背多藏厚亾之文也；夏侯玄以才望被戮，無支離擁腫之鑒也；荀奉倩䘮妻，神傷而卒，非鼓缶之情也；王夷甫悼子，悲不自勝，異東門之達也；嵇叔夜排俗取禍，豈和光同塵之流也；郭子𤣥以傾動權勢，寧後身外己之風也；阮嗣宗沈酒荒迷，乖畏途相誡之譬也。謝㓜輿𧷢賄黜削，違棄，其餘魚之㫖也。彼諸人者，並其領䄂，玄宗所歸，其餘彺梏塵滓之中，顚仆名利之下者，豈可備言乎？直取其清談雅論，剖玄析微，賓主往復，娛心恱耳，非濟世成俗之要也。洎于梁世，兹風復闡，莊、老、周易，揔謂三玄。武皇、簡文，躬自講論，周弘正奉贊大猷，化行都邑，學徒千餘，實爲盛美。元帝在江、荆間，復所愛習，召置學生，親爲教授，廢寢忘食，以夜繼朝，至乃倦劇愁憤，輙以講自釋。吾時頗預末筵，親承音指，性既頑魯，亦所不好云。齊孝昭帝侍婁太后疾，容色顦顇，服膳減損，徐之才爲灸兩穴，帝握拳代痛，爪入掌心，血流滿手。后既痊愈，帝尋疾崩。遺詔恨不見太后山陵之事。其天性至孝如彼，不識忌諱如此，良由無學所爲。若見古人之譏，欲母早死而悲哭之，則不發此言也。孝爲百行之首，猶須學以修飾之，況餘事乎！梁元帝嘗爲吾說：昔在會稽，年始十二，便以好學。時又患疥，手不得拳，膝不得屈，閉齋張葛幃，避蠅獨坐，銀甌貯山隂，甜酒，時復進之，以自寛痛。率意自讀史書，一日二十卷。既未師受，或不識一字，或不解一語，要自重之，不知猒倦。帝子之尊，童稚之逸，尚能如此，況其庶士，冀以自達者哉？古人勤學，有握錐投斧，照雪聚螢，鋤則帶經，牧則編簡，亦爲勤篤。梁世彭城劉綺，交州刺史勃之孫，早孤家貧，燈燭難辦，常買荻，尺寸折之，燃明夜讀。孝元𥘉出會稽，精選寮寀，綺以才華，爲國常侍兼記室，殊䝉禮遇，終於金紫光禄。義陽朱詹，世居江陵，後出楊都，好學，家貧無資，累日不㸑，乃時吞𥿄以實腹。寒無氈被，抱犬而卧，犬亦饑虚，起行盜食，呼之不至，哀聲動隣，猶不廢業，卒成學士。官至鎮南錄事叅軍，爲孝元所禮。此乃不可爲之事，亦是勤學之一人。東莞臧逢世，年二十餘，欲讀班固漢書，苦假借不久，乃就姊夫劉緩乞丐，客刺書翰𥿄末，手冩一本，軍府服其志尚。卒以漢書聞。齊有宦者内叅田鵬鸞，本蠻人也，年十四五，𥘉爲閽寺，便知好學，懷䄂握書，曉夕諷誦。所居卑末，使役苦辛，時伺閒隟，周章詢請。毎至文林館，氣喘汗流，問書之外，不暇他語。及覩古人節義之事，未嘗不感激沈吟久之。吾甚憐愛，倍加開奬。後被賞遇，賜名敬宣，位至侍中開府。後主之奔青州，遣其西出，叅伺動静，爲周軍所獲。問齊王何在，紿云：已去，計當出境。疑其不信，歐捶服之，毎折一支，辭色愈厲，竟斷四體而卒。蠻夷童丱，猶能以學成忠，齊之將相，比敬宣之奴不若也。鄴平之後，見徙入闗。思魯嘗謂吾曰：朝無禄位，家無積財。當肆䈥力。以申供飬。毎被課篤，勤勞經史。未知爲子，可得安乎？吾命之曰：子當以養爲心。父當以學爲教。使汝棄學徇財，豐吾衣食。食之安得甘？衣之安得暖？若務先王之道，紹家世之業。藜羮緼褐，我自欲之。書曰：好問則裕。禮云：“獨學而無友，則孤陋而寡聞。”葢須切磋相起明也。見有閉門讀書，師心自是，稠人廣坐，謬誤羞慙者多矣。糓梁傳稱公子友與莒拏相摶，左右呼曰孟勞。孟勞者，魯之寳刀名，亦見廣雅。近在齊時，有姜仲岳謂：“公子左右，姓孟名勞，多力之人，爲國所寳，與吾苦諍。”時清河郡守刑峙，當世碩儒，助吾證之。𧹞然而伏。又三輔决録云：靈帝殿柱題曰：堂堂乎張，京兆、田郎。葢引論語，偶以四言，目",
                    "zhushu": "京兆。"
                },
                {
                    "paragraph": "人，田鳳也。有一才士，乃言：時張京兆及田郎二人皆堂堂耳，聞吾此説，初大驚駭，其後尋愧悔焉。江南有一權貴，讀誤本蜀都賦注，解蹲鴟，芋也，乃爲羊字；人饋羊肉，答書云：“損惠蹲鴟。”舉朝驚駭，不解事義。久後尋迹，方知如此。元氏之世，在洛京時，有一才學重臣，新得史記音，而頗紕繆，誤反顓頊字。頊當爲許録反，錯作許縁反，遂一一謂言：從來謬音專旭，當音專翾耳。此人先有高名，翕然信行；朞年之後，更有碩儒，苦相究討，方知誤焉。漢書王莾贊云：紫色䵷聲，餘分閏位。謂以僞亂真爾。昔吾嘗共人談書，言及王莽形狀，有一俊士，自許史學，名價甚高，乃云：“王莽非直鴟目虎吻，亦紫色蛙聲。”又禮樂志云：給太官挏馬酒。李竒注：以馬乳爲酒也。揰挏乃成。二字竝從手。揰",
                    "zhushu": "都統反。"
                },
                {
                    "paragraph": "挏，",
                    "zhushu": "達孔反。"
                },
                {
                    "paragraph": "此謂撞擣挺挏之，今爲酪酒亦然。向學士又以爲種桐時，太官釀馬酒乃熟，其孤陋遂至於此。太山羊肅，亦稱學問，讀潘岳賦：周文弱枝之棗，爲杖䇿之杖；世本：“容成造曆。”以曆爲碓磨之磨。談說製文，援引古昔，必須眼學，勿信耳受。江南閭里間，士大夫或不學問，羞爲鄙朴，道聴塗說，强事餙辭：呼徵質爲周、鄭，謂霍亂爲愽陸。上荆州必稱峽西，下楊都言去海郡。言食則餬口，道錢則孔方，問移則楚丘，論婚則宴爾。及王則無不仲宣，語劉則無不公幹。凢有一二百件，傳相祖述，尋問莫知源由。施安時復失於。莊生有乘時鵲起之說，故謝朓詩曰：鵲起登吳臺。吾有一親表，作七夕詩云：“今夜吳臺鵲，亦共往填河。”羅浮山記云：“望平地樹如薺。”故戴暠詩云：“長安樹如薺。”又鄴下有一人詠樹詩云：“遥望長安薺。”又嘗見謂矜誕爲夸毗，呼高年爲富有春秋，皆耳學之過也。夫文字者，墳籍根本，世之學徒，多不曉字；讀五經者，是徐邈而非許慎；習賦誦者，信褚詮而忽吕忱；明史記者，専皮鄒而廢𥭼籕；學漢書者，恱應蘇而略蒼、雅。不知書音是其枝葉，小學乃其宗系。至見服䖍、張揖音義則貴之，得通俗、廣雅而不屑。一手之中，向背如此，況異代各人乎？",
                    "zhushu": "世人皆以通俗文爲服䖍造，未知非服䖍而輕之，猶謂是服䖍而輕之，故此論從俗也。"
                },
                {
                    "paragraph": "夫學者貴能博聞也，郡國山川，官位姓族，衣服飲食，器皿制度，皆欲根尋，得其原本；至於文字，忽不經懷，己身姓名，多或乖舛，縱得不誤，亦未知所由。近世有人爲子制名；兄弟皆山傍立字，而有名峙者；兄弟皆手傍立字，而有名機者；兄弟皆水傍立字，而有名凝者。名儒碩學，此例甚多。若有知吾鍾之不調，一何可笑。吾嘗從齊王幸并州，自井陘闗入上艾縣，東數十里，有獵閭村，後百官受馬粮，在𣈆陽東百餘里亢仇城側。並不識二所本是何地，博求古今，皆未能曉。及撿字林、韻集，乃知獵閭是舊䜲餘聚，",
                    "zhushu": "䜲音，獵也。"
                },
                {
                    "paragraph": "亢仇舊是䜱䜪亭，",
                    "zhushu": "上音武安反，下音仇。"
                },
                {
                    "paragraph": "悉屬上艾。時太原王邵欲撰鄉邑記注，因此二名，聞之大喜。吾初讀莊子螝二首，韓非子曰：“䖝有螝者，一身兩口，爭食相齕，遂相殺也。”茫然不識此字何音，逢人輒問，了無解者。案：爾雅諸書，蚕蛹名螝，",
                    "zhushu": "音潰。"
                },
                {
                    "paragraph": "又非二首兩口貪害之物。後見古今字詁，此亦古之虺字，積年凝滯，豁然霧解。嘗遊趙州，見栢人城北有一小水，土人亦不知名。後讀城西門徐整碑云：“洦流東指，衆皆不識。”吾案說文，此字古魄字也。洦，淺水貌。此水漢來本無名矣，直以淺貌目之，或當即以洦爲名乎？世中書翰，多稱勿勿，相承如此，不知所由。或有妄言，此忽忽之殘𡙇耳。案：說文：勿者，州里所建之旗也。象其柄及三游之形，所以趣民事，故忽遽者稱爲勿勿。吾在益州，與數人同坐，𥘉晴日明，見地上小光，問左右：此是何物？有一蜀竪就視，荅云：是豆逼耳。相顧愕然，不知所謂。命取將來，乃小豆也。窮訪蜀土，呼粒爲逼，時莫之解。吾云：三蒼、說文，此字白下爲𠤎，皆訓粒。通俗文音方力反。衆皆歡悟。愍楚友壻竇如同從河州來，得一青鳥，馴飬愛翫，舉俗呼之爲鶡。吾曰：鶡出上黨，數曾見之，色竝黄黑，無駮雜也。故陳思王鶡賦云：楊玄黄之勁羽。試檢說文，鳻",
                    "zhushu": "音分。"
                },
                {
                    "paragraph": "雀佀鶡而青出羗中。韻集音分，此疑頓釋。梁世有蔡朗，諱純，既不涉學，遂呼蓴爲露葵。面𡓜之徒，遞相倣傚。承聖中，遣一士大夫聘齊，齊主客郎李恕問梁使曰：江南有露葵否？荅曰：露葵是蓴，水鄕所出，",
                    "zhushu": "𡖖今。"
                },
                {
                    "paragraph": "食者緑葵菜耳。李亦學問，但不測彼之深淺，乍聞無以覆究。思魯等姨夫彭城劉靈，嘗與吾坐，諸子侍焉。吾問儒行、敏行曰：“凢字與諮議名同音者，其數多少，能盡識乎？”答曰：“未之究也。請導示之。”吾曰：“凢如此例，不預研檢，忽見不識，誤以問人，反爲無頼所欺，不容易也。”因爲說之，得五十許字。諸劉歎曰：“不意乃爾，若遂不知，亦爲異事。”校定書籍，亦何容易。自楊雄、劉向，方稱此職耳。觀天下書未徧，不得妄下雌黄，或彼以爲非，此以爲是；或本同末異；或兩文皆欠，不可偏信一隅也。",
                    "zhushu": ""
                }
            ]
        },
        {
            "name": "文章篇九",
            "paragraphs": [
                {
                    "paragraph": "文章篇九",
                    "zhushu": "",
                    "type": 1
                },
                {
                    "paragraph": "夫文章者，原出五經：詔命筞檄，生於書者也；序述論議，生於易者也；歌詠賦頌，生於詩者也；祭祀哀誄，生於禮者也；書奏箴銘，生於春秋者也。朝廷憲章，軍旅誓誥，敷顯仁義，發明功德，牧民建國，施用多途。至於陶冶性靈，從容諷諫，入其滋味，亦樂事也。行有餘力，則可習之。然而自古文人，多陷輕薄。屈原露才揚己，顯暴君過；宋玉體貌容冶，見遇俳優；東方曼倩滑稽不雅；司馬長𡖖竊貲無操；王褒過章童約；楊雄德敗美新；李陵降辱夷虜；劉歆反覆莽世；傅毅黨附權門；班固盜竊父史；趙元叔抗竦過度；馮敬通浮𦶎擯壓；馬季長佞媚獲誚；蔡伯喈同惡受誅；吳質詆訶鄕里；曹植悖慢犯法；杜篤乞假無猒；路粹隘狹已甚；陳琳實號麄踈；繁欽性無檢格；劉禎屈强輸作；王粲率躁見嫌；孔融、禰衡，誕傲致殞；楊修、丁廙，扇動取斃；阮籍無禮敗俗；嵇康凌物㐫終；傳玄忿闘免官；孫楚矜誇淩上；陸機犯順履險；潘岳乾没取危；顔延年負氣摧黜；謝靈運空踈亂紀；王元長㐫賊自貽；謝玄暉悔慢見及。凢此諸人，皆其翹秀者，不能悉紀，大較如此。至于帝王，亦或未免。自昔天子而有才華者，唯漢武、魏太祖、文帝、明帝、宋孝武帝，皆負世議，非懿德之君也。自子游、子夏、荀況、孟軻、枚乗、賈誼、蘇武、張衡、左思之儔，有盛名而免過患者，時復聞之，但其損敗居多耳。毎嘗思之，原其所積，文章之體，摽舉興會，發引性靈，使人矜伐，故忽於持操，果於進取。今世文士，此患彌切，一事愜當，一句清巧，神厲九霄，志凌千載，自吟自賞，不覺更有傍人。加以砂礫所傷，慘於矛㦸，諷刺之禍，速乎風塵。深宜防慮，以保元吉。學問有利鈍，文章有巧拙。鈍學累功，不妨精熟；拙文研思，終歸𧈪鄙。但成學士，自足爲人，必乏天才，勿强操筆。吾見世人，至於無才思，自謂清𦶎，流布醜拙，亦以衆矣。江南號爲詅",
                    "zhushu": "力正反。"
                },
                {
                    "paragraph": "癡符。近在并州，有一士族，好爲可笑詩賦，誂撆邢、魏諸公，衆共嘲羿，虚相讃說，便擊牛釃酒，招延聲譽。其妻，明鑒婦人也，泣而諫之。此人歎曰：才𦻏不爲妻子所容，何況行路，至死不覺。自見之謂明，此誠難也。學爲文章，先謀親友，得其評論者，然後出手；慎勿師心自任，取笑旁人也。自古執筆爲文者，何可勝言。然至於宏麗精𦶎，不過數十篇耳。但使不失體裁，辭意可觀，遂稱才士；要須動俗葢世，亦俟河之清乎。不屈二姓，夷、齊之節也；何事非君，伊、箕之義也。自春秋已來，家有犇亾，國有吞滅，君臣固無常分矣；然而君子之交，絶無惡聲。一旦屈膝而事人，豈以存亡而改慮？陳孔璋居袁裁書，則呼操爲豺狼；在魏製檄，則目紹爲虵虺。在時君所命，不得自專，然亦文人之巨患也。當務從容消息之。或問楊雄曰：“吾子少而好賦？”雄曰：“然。童子彫䖝𥭼刻，壯夫不爲也。”余竊非之曰：“虞舜歌南風之詩，周公作鴟鴞之詠，吉甫、史克雅、頌之美者，未聞皆在㓜年累德也。”孔子曰：“不學詩，無以言。”自衛返魯，樂正，雅、頌各得其所。大明孝道，引詩證之，楊雄安敢忽之也？若論詩人之賦麗以則，辭人之賦麗以淫，但知變之而已，又未知雄自爲壯夫何如也？著劇秦美新，妄投於閣，周章怖慴，不達天命，童子之爲耳。桓譚以勝老子，葛洪以方仲尼，使人歎息。此人直以曉算術，解隂陽，故著太玄經，爲數子所惑耳；其遺言餘行，孫𡖖、屈原之不及，安敢望大聖之清塵？且太玄今竟何用乎？不啻覆醬瓿而已。齊世有辛毗者，清幹之士，官至行臺尚書，嗤鄙文學，嘲劉逖云：君軰辭藻，譬若榮𦶎，須臾之翫，非宏才也；豈比吾徒十丈松樹，常有風霜，不可凋悴矣。劉應之曰：“既有寒木，又發春𦻏，何如也？”辛笑曰：“可矣。”凢爲文章，猶人乘騏驥，雖有逸氣，當以銜勒制之，勿使流亂軌躅，放意填坑㟁也。文章當以理致爲心胷，氣調爲筋骨，事義爲皮膚，華麗爲冠冕。今世相承，趨未棄本，率多浮艷，辭與理競，辭勝而理伏；事與才爭，事繁而才損。放逸者流宕而忘歸，穿鑿者補綴而不足。時俗如此，安能獨違？但務去泰去甚耳。必有盛才重譽，改革體裁者，實吾所希。古人之文，宏材逸氣，體度風格，去今實逺；但緝綴踈朴，未爲宻緻耳。今世音律諧靡，章句偶對，諱避精詳，賢於往昔多矣。宜以古之製裁爲本，今之辭調爲末，並須兩存，不可偏棄也。吾家世文章，甚爲典正，不從流俗。梁孝元在蕃邸時，撰西府新文，史記，無一篇見録者，亦以不偶於世，無鄭、衛之音故也。有詩賦銘誄，書表啓䟽二十卷，吾兄弟始在草上，並未得編次，便遭火盪盡，竟不傳於世。銜酷茹恨，徹於心髓。操行見於梁史文士傳及孝元懷舊志。沈隠侯曰：“文章當從三易：易見事，一也；易識字，二也；易讀誦，三也。”邢子才常曰：“沈侯文章，用事不使人覺，若胷臆語也。”深以此服之。祖孝徵亦嘗謂吾曰：“沈詩云：崖傾護石髓，此豈佀用事耶？”邢子才、魏收俱有重名，時俗凖的，以爲師匠。邢賞服沈約而輕任昉，魏愛慕任昉而毁沈約，毎於談讌，辭色以之。鄴下紛紜，各有朋黨。祖孝徵嘗謂吾曰：任、沈之是非，乃邢、魏之優劣也。吳均集有破鏡賦：昔者，邑號朝歌，顔淵不舎；里名勝母，曾參歛襟；葢忌。夫惡名之傷實也。破鏡乃凶逆之獸，事見漢書，爲文幸避此名也。比世往往見有和人詩者，題云敬同。孝經云：資於事父以事君。而敬同。不可輕言也。梁世費旭詩云：不知是耶非。殷澐詩云：颻颺雲母舟。簡文曰：“旭既不識其父，澐又颻颺其母。”此雖悉古事，不可用也。世人或有文章引詩伐鼓淵淵者，宋書己有屢遊之誚；如此流比，幸須避之。北面事親，别舅摛渭陽之詠；堂上養老，送兄賦栢山之悲，皆大失也。舉此一隅，觸塗宜慎。江南文制，欲人彈射，知有病累，隨即改之，陳王得之於丁廙也。山東風俗，不通擊難，吾初入鄴，遂嘗以此忤人，至今爲悔；汝曹必無輕議也。凢代人爲文，皆作彼語，理宜然矣。至於哀傷凶禍之辭，不可輒代。蔡邕爲胡金盈作母靈表頌曰：“悲母氏之不永，然委我而夙䘮。”又爲胡顥作其父銘曰：“𦵏我考議郎君。”袁三公頌曰：“倚歟我祖，出自有嬀。”王粲爲潘文則思親詩云：“躬此勞瘁，鞠予小人；庶我顯妣，克保遐年。”而並載乎邕、粲之集，此例甚衆。古人之所行，今世以爲諱。陳思王、武帝誄，遂深永蟄之思；潘岳悼亾賦乃愴手澤之遺。是方父於虫，匹婦於考也。蔡邕楊秉碑云：“統大麓之重。”潘尼贈盧景宣詩云：“九五思飛龍。”孫楚王驃騎誄云：“奄忽登遐。”陸機父誄云：“億兆宅心，敦叙百揆。”姊誄云：“俔天之和。”今爲此言，則朝廷之辠人也。王粲贈楊德祖詩云：“我君餞之，其樂洩洩。不可妄施人子，况儲君乎？”挽歌辭者，或云古者虞殯之歌，或云出自田横之客，皆爲生者悼往苦哀之意。陸平原多爲死人自歎之言，詩格既無此例，又乖製作本意。凢詩人之作，刺箴美頌，各有源流，未嘗混雜，善惡同篇也。陸機爲齊謳篇，前叙山川物産風教之盛，後章忽鄙山川之情，殊失厥體。其爲吳趨行，何不陳子光、夫差乎？京洛行，何不述赧王、靈帝乎？自古宏才慱學，用事誤者有矣；百家雜說，或有不同，書儻湮滅，後人不見，故未敢輕議之。今指知决紕繆者，略舉一雨，端以爲誡。詩云：“有鷕雉鳴。”又曰：“雉鳴求其牡。”毛傳亦曰：“鷕，雉雌聲。”又云：“雉之朝雊，尚求其雌。”鄭玄注月令亦云：雊，雄雉鳴。潘岳賦曰：“雉鷕鷕以朝雊。”是則混雜其雄雌矣。詩云：“孔懷兄弟。”孔，甚也；懷，思也。言甚可思也。陸機與長沙顧毋書，述從祖弟士璜死，乃言：痛心㧞惱，有如孔懷。心旣痛矣，即爲甚思，何故言有如也？觀其此意，當謂親兄弟爲孔懷。詩云：“父母孔邇，而呼二親爲孔邇，於義通乎？”異物志云：“擁劒狀如蟹，但一𩪋偏大爾。”何遜詩云：“躍魚如擁劒，是不分魚蟹也。”漢書：“御史府中列栢樹，常有野鳥數千棲宿其上，晨去暮來，號朝夕鳥。”而文士往往誤作烏鳶用之。抱朴子說：頃曼都詐稱得仙，自云：仙人以流霞一杯與我飲之，輒不飢渴。而簡文詩云：“霞流抱朴椀。”亦猶郭象以惠施之辨爲莊周言也。後漢書：“囚司徒崔烈以鋃鐺鏁。”",
                    "zhushu": "上音狼。下音當。"
                },
                {
                    "paragraph": "鋃鐺，大鏁也。世間多誤作金銀字。武烈太子亦是數千卷學士，嘗作詩云：“銀鏁三公脚，刀撞僕射頭。”爲俗所誤。文章地理，必須愜當。梁簡文鴈門太守行乃云：“鵞軍攻日逐，鷰騎蕩康居。大宛歸善馬，小月送降書。”蕭子暉隴頭水云：“天寒隴水急，散漫俱分瀉。北注徂黄龍，東流㑹白馬。此亦明珠之纇，美玉之瑕，宜慎之。”王籍入若耶溪詩云：蟬噪林逾靜，鳥鳴山更幽。江南以爲文外斷絶，物無異議。簡文吟詠，不能忘之。孝元諷味，以爲不可復得。至懷舊志載於籍傳。范陽盧詢，鄴下才俊，乃言：此不成語，何事於能。魏收亦然其論。詩云：“蕭蕭馬鳴，悠悠斾旌。”毛傳曰：“言不諠譁也。”吾毎歎此解有情致，籍詩生於此意耳。蘭陵蕭慤，梁室上黄矦之子，工於篇什，嘗有秋詩云：“芙蓉露下落，楊柳月中踈。”時人未之賞也。吾愛其蕭𢿱，宛然在目。頴川荀仲舉、瑯瑘諸葛漢，亦以爲爾。而盧思道之徒，雅所不愜。何遜詩實爲清巧，多形佀之言。揚都論者恨其毎病苦辛，饒貧寒氣，不及劉孝綽之雍容也。雖然，劉甚忌之，平生誦何詩云：“蘧居響北闕，㦎㦎",
                    "zhushu": "呼麥反。"
                },
                {
                    "paragraph": "不道車。”又撰詩苑，止取何兩篇，時人譏其不廣。劉孝綽當時既有重名，無所與讓，唯服謝朓。常以謝詩置几案間，動靜輒諷味。簡文愛陶淵明文，亦復如此。江南語曰：“梁有三何，子朗最多。”三何者，遜及思澄、子朗也。子朗信饒清巧，思澄遊廬山，毎有佳篇，並爲冠絶。",
                    "zhushu": ""
                }
            ]
        },
        {
            "name": "名實篇十",
            "paragraphs": [
                {
                    "paragraph": "名實篇十",
                    "zhushu": "",
                    "type": 1
                },
                {
                    "paragraph": "名之與實，猶形之與影也。德藝周厚。則名必善焉；容色姝麗。則影必美焉。今不脩身而求令名於世者。猶貌甚惡而責妍影於鏡也。上士忘名，中士立名，下士竊名。忘名者，體道合德，享鬼神之福祐，非所以求名也；立名者，修身慎行，懼榮觀之不顯，非所以讓名也；竊名者，厚貌深姦，干浮華之虗稱，非所以得名也。人足所履，不過數寸，然而咫尺之途，必顛蹷於崖岸，拱抱之梁，毎沈溺於川荅者，何哉？爲其傍無餘地故也。君子之立己，抑亦如之。至誠之言，人未能信，至潔之行，物或致疑，皆由言行聲名，無餘地也。吾毎爲人所毁，常以此自責。若能開方軌之路，廣造舟之航，則仲由之言信，重於登壇之盟，趙喜之降城，賢於折衝之將矣。吾見世人，清名登而金貝入，信譽顯而然諾𧇊，不知後之矛㦸，毁前之于櫓也。宓子賤云：“誠於此者形於彼。”人之虚實真僞在乎心，無不見乎迹，但察之未熟耳。一爲察之所鑒，巧僞不如拙誠，承之以羞大矣。伯石讓卿，王莾辭政，當于爾時，自以巧宻；後人書之，留傳萬代，可爲骨寒毛竪也。近有大貴，孝悌著聲，前後居喪，哀毁踰制，亦足以髙於人矣。而嘗於苫塊之中，以巴豆塗臉，遂使成瘡，表哭泣之過，左右童竪，不能掩之，益使外人謂其居處飲食，皆爲不信。以一僞喪百誠者，乃貪名不已故也。有一士族，讀書不過二三百卷，天才鈍拙，而家世殷厚，雅自矜持，多以酒犢珍玩，交諸名士，甘其餌者，𨔛相吹嘘。朝廷以爲文華，亦嘗出境聘。東萊王韓𣈆明篤好文學，疑彼製作，多非機杼，遂設讌言，面相討試，竟日歡諧，辭人滿席，屬音賦韻，命筆爲詩，彼造次即成，了非向韻。衆客各自沈吟，遂無覺者。韓退，歎曰：“果如所量。”韓又嘗問曰：“玉珽杼上終葵首，嘗作何形？”乃答云：“珽頭曲圜，勢如葵葉耳。”韓既有學，忍笑爲吾說之。治㸃子弟文章，以爲聲價，大𡚁事也。一則不可常繼，終露其情；二則學者有憑，益不精勵。鄴下有一少年，出爲襄國令，頗自勉篤，公事經懷，毎加撫䘏，以求聲譽。凡遣兵役，握手送離，或齎梨棗餅餌，人人贈别，云：“上命相煩，情所不忍；道路饑渴，以此見思。”民庶稱之，不容於口。及遷爲泗州别駕，此費日廣，不可常周，一有僞情，觸塗難繼，功績遂敗損矣。或問曰：“夫神滅形消，遺聲餘價，亦猶蟬殻虵皮，獸迒鳥迹耳，何預於死者，而聖人以爲教乎？”對曰：“勸也。”勸其立名，則獲其實。且勸一伯夷，而千萬人立清風矣；勸一季札，而千萬人立仁風矣；勸一柳下惠，而千萬人立真風矣；勸一史魚，而千萬人立直風矣。故聖人欲其魚鱗鳯翼，雜沓參差，不絶於世，豈不弘哉！四海悠悠，皆慕名者，蓋因其情而致其善耳。抑又論之，祖考之嘉名美譽，亦子孫之冕服墻宇也。自古及今，獲其庇廕者衆矣。夫脩善立名者，亦猶築室樹果，生則獲其利，死則遺其澤。世人汲汲者，不達此意，若其與䰟爽俱昇，松栢偕茂，惑矣哉！",
                    "zhushu": ""
                }
            ]
        },
        {
            "name": "涉務篇十一",
            "paragraphs": [
                {
                    "paragraph": "涉務篇十一",
                    "zhushu": "",
                    "type": 1
                },
                {
                    "paragraph": "夫君子之處世，貴能有益於物耳，不徒高談虚論，左琴右書，以費人君禄位也。國之用材，大較不過六事：一則朝廷之臣，取其鍳逹治體，經綸慱雅；二則文史之臣，取其著述憲章，不忘前古；三則軍旅之臣，取其斷决有謀，强幹習事；四則藩屏之臣，取其明練風俗，清白愛民；五則使命之臣，取其識變從宜，不辱君命。六則興造之臣，取其程功節費，開略有術。此則皆勤學守行者所能辦也。人性有長短，豈責具美於六塗哉？但當皆曉指趣，能守一職，便無媿耳。吾見世中文學之士，品藻古今，若指諸掌，及有試用，多無所堪。居承平之世，不知有䘮亂之禍；處廟堂之下，不知有戰陣之急；保俸禄之資，不知有耕稼之苦；肆吏民之上，不知有勞役之勤。故難可以應世經務也。𣈆朝南渡，優借士族，故江南冠帶有才幹者，擢爲令僕以下，尚書郎、中書舍人已上，典掌機要。其餘文義之士，多迂誕浮華，不涉世務，纎微過失，又惜行捶楚，所以處於清名，葢護其短也。至於臺閣令史、主書監帥、諸王籖省，並曉習吏用，濟辦時須，縱有小人之態，皆可鞭杖肅督，故多見委使，葢用其長也。人毎不自量。舉世怨梁武帝父子愛小人而䟽士大夫，此亦眼不能見其睫耳。梁世士大夫皆尚襃衣博帶，大冠髙履，出則車輿，入則扶侍，郊郭之内，無乘馬者。周弘正爲宣城王所愛，給一果下馬，常服御之，舉朝以爲放達。至乃尚書郎乘馬，則糺劾之。及侯景之亂，膚脆骨柔，不堪行步，體羸氣弱，不耐寒暑，坐死倉猝者，往往而然。古人欲知稼穡之艱難，斯葢貴穀務本之道也。夫食爲民天，民非食不生矣。三日不粒，父子不能相存。耕種之，茠鉏之，刈穫之，載積之，打拂之，簸揚之，凡幾渉手而入倉廪，安可輕農事而貴末業哉！江南朝士，因𣈆中興而渡江，本爲覊旅，至今八九世，未有力田，悉資俸禄而食耳。假令有者，皆信僮僕爲之，未嘗目觀，起一墢土，耘一株苗，不知幾月當下，幾月當收，安識世間餘務乎？故治官則不了，營家則不辦，皆優閑之過也。",
                    "zhushu": ""
                }
            ]
        },
        {
            "name": "省事篇第十二",
            "paragraphs": [
                {
                    "paragraph": "省事篇第十二",
                    "zhushu": "",
                    "type": 1
                },
                {
                    "paragraph": "銘金人云：“無多言，多言多敗；無多事，多事多患。”至哉斯戒也！能走者奪其翼，善飛者減其指，有角者無上齒，豐後者無前足。盖天道不使物有兼焉也。古人云：“多爲少善，不如執一；鼯鼠五能，不成伎術。”近世有兩人，朗悟士也，性多營綜，畧無成名，經不足以待問，史不足以討論，文章無可傳於集録，書迹未堪以留愛翫，卜筮射六得三，醫藥治十差五，音樂在數十人下，弓矢在千百人中，天文、畫繪，棊博、鮮卑語，煎胡桃油，鍊錫爲銀。如此之類，畧得梗槩，皆不通熟。惜乎！以彼神明，若省其異端，當精妙也。上書陳事，起自戰國，逮於兩漢，風流彌廣。原其體度，攻人主之長短，諫諍之徒也；訐群臣之得失，訟訴之類也；陳國家之利害，對䇿之伍也；帶私情之與奪，遊說之儔也。摠此四塗，賈誠以求位，鬻言以千禄，或無絲毫之益，而有不省之困。幸而感悟人主，爲時所納，初獲不貲之賞，終陷不測之誅，則嚴𦔳、朱買臣、吾丘壽王、主父偃之類甚衆。良史所書，蓋取其狂狷一介，論政得失耳，非士君子守法度者所爲也。今世所覩懷瑾瑜而握蘭桂者，悉恥爲之。守門詣闕，獻書言計，率多空薄，髙自矜夸，無經畧之大體，咸糠粃之㣲事，十條之中，一不足採。縱合時務，已漏先覺，非謂不知，但患知而不行耳。或被發姦私，面相酬證，事途迥冗，翻懼𠎝尤。人主外護聲教，脫加含養，此乃僥倖之徒，不足與比肩也。諫諍之徒，以正人君之失爾，必在得言之地，當盡匡賛之規，不容茍免偷安，垂頭塞耳。至於就養有方，思不出位，干非其任，斯則罪人。故表記云：事君逺而諫，則諂也；近而不諫，則尸利也。論語曰：未信而諫，人以爲謗己也。君子當守道崇徳，蓄價待時，爵禄不登，信由天命，須求趨競，不顧羞慙，比較材能，斟量功伐，厲色揚聲，東怨西怒。或有刼持宰相瑕疵，而獲酬謝，或有諠聒時人視聴，求見發遣；以此得官，謂爲才力，何異盗食致飽，竊衣取温哉。世見躁競得官者，便爲弗索何獲？不知時運之來，不然亦至也。見靜退未遇者，便爲弗爲胡成；不知風雲不與，徒求無益也。凡不求而自得，求而不得者，焉可勝算乎？齊之季世，多以財貨託附外家，諠動女謁拜守宰者，印組光華，車騎輝赫，榮兼九族，取貴一時，而爲執政所患，随而伺察，旣以利得，必以利治，微染風塵，便乖肅正。坑穽殊深，瘡痏未復，縱得免死，莫不破家，然後噬臍，亦復何及。吾自南及北，未嘗一言與時人論身分也，不能通達，亦無尤焉。王子晉云：“佐饔得嘗，佐闘得傷。”此言爲善則預，爲惡則去，不欲黨人非義之事也。凡損於物，皆無與焉。然而竆鳥入懷，仁人所憫，況死士㱕我，當棄之乎？伍員之託漁舟，季布之入廣栁，孔融之藏張儉，孫髙之匿趙歧，前代之所貴，而吾之所行也。以此得辠，甘心瞑目。至如郭解之代人報讎，灌夫之横怒求地，游俠之徒，非君子之所爲也。如有逆亂之行，得辠於君親者，又不足䘏焉。親友之迫危難也，家財已力，當無所吝。若横生圖計，無理請謁，非吾教也。墨翟之徒，世謂熱腹；楊朱之侶，世謂冷腸。腸不可冷，腹不可熱，當以仁義爲節文爾。前在修文令曹，有山東學士，與闗中太史競曆，凡十餘人，紛紜累嵗，内史牒付議官平之。吾執論曰：大抵諸儒所争，四分并減分兩家爾。歷象之要，可以晷景測之。今驗其分至薄蝕，則四分䟽而減分宻。䟽者則稱政令有寛猛，運行致盈縮，非算之失也；宻者則云日月有遲速，以術求之，預知其度，無災祥也。用䟽則藏姧而不信，用宻則任數而違經。且議官所知，不能精於訟者，以淺裁深，安有肯服？既非格令所司，幸勿當也。舉曹貴賤，咸以爲然。有一禮官，恥爲此議，苦欲畱連，强加考覈。機杼既薄，無以測量，還復採訪訟人，窺望長短，朝夕聚議，寒暑煩勞，背春涉冬，竟無與奪，怨誚滋生，𧹞然而退，終爲内史所迫，此好名好事之辱也。",
                    "zhushu": ""
                }
            ]
        },
        {
            "name": "止足篇十三",
            "paragraphs": [
                {
                    "paragraph": "止足篇十三",
                    "zhushu": "",
                    "type": 1
                },
                {
                    "paragraph": "禮云：“欲不可縱，志不可滿。”宇宙可臻其極，情性不知其窮。唯在少欲知止，爲立涯限爾。先祖靖侯戒子姪曰：“汝家書生門戸，世無富貴，自今仕宦不可過二千石，婚姻勿貪勢家。”吾終身服膺，以爲名言也。天地鬼神之道，皆惡滿盈，謙虚冲損，可以免害。人生衣趣以覆寒露，食趣以塞飢乏。爾形骸之内，尚不得奢靡，己身之外，而欲窮驕泰耶？周穆王、秦始皇、漢武帝，富有四海，貴爲天子，不知紀極，猶自敗累，況士庶乎？常以爲二十口家，奴婢盛多，不可出二十人。良田十頃，堂室𦆵蔽風雨，車馬僅代杖策，蓄財數萬，以擬吉凶急速，不啻此者，以義𢿱之，不至此者，勿非道求之。仕宦稱泰，不過處在中品，前望五十人，後顧五十人，足以免耻辱。無傾危也。高此者，便當罷謝，偃仰私庭。吾近爲黄門郎，已可収退，當時羇旅，懼罹謗讟，思爲此計，僅未暇爾。自喪亂已來，見因託風雲，徼倖富貴，旦執機權，夜填坑谷，朔歡卓、鄭，晦泣顔、原者，非十人五人也。慎之哉！慎之㢤！",
                    "zhushu": ""
                }
            ]
        },
        {
            "name": "誡兵篇十四",
            "paragraphs": [
                {
                    "paragraph": "誡兵篇十四",
                    "zhushu": "",
                    "type": 1
                },
                {
                    "paragraph": "顔氏之先，本乎鄒、魯，或分入齊，世以儒雅爲業，徧在書記，仲尼門徒，升堂者七十有二，顔氏居八人焉。秦、漢、魏、晉，下逮齊、梁，未有用兵以取達者。春秋之世，顔髙、顔鳴、顔羽之徒，皆一闘夫爾。齊有顔𣵠聚，趙有顔㝡，",
                    "zhushu": "或作聚。"
                },
                {
                    "paragraph": "漢末有顔良，宋有顔延之，並處將軍之任，竟以顚覆。漢郎顔駟，自稱好武，更無事迹。顔忠以黨楚王受誅，顔俊以據武威見殺。得姓已來，無清操者，唯此二人，皆罹禍敗。頃世亂離，衣冠之士，雖無身手，或聚徒衆，違棄素業，徼倖戰功。吾既羸薄，仰惟前代，故寘心於此，子孫誌之。孔子力翹門闗，不以力聞，此聖證也。吾見今世士大夫，纔有氣幹，便倚頼之，不能被甲執兵以衛社稷，但微行險服，逞弄拳腕，大則陷危亾，小則貽耻辱，遂無免者。國之興亡，兵之勝敗，博學所至，幸討論之。入帷幄之中，參廟堂之上，不能爲主畫規以謀社稷，君子所恥也。然而毎見文士頗讀兵書，微有經略。若承平之世，睥睨宫閫，幸災樂禍，首爲逆亂，詿誤善良；如在兵革之時，構扇反覆，縱横說誘，不識存亡，强相扶戴。此皆陷身滅族之本也。誠之哉，誡之哉。習五兵，便乘騎，正可稱武夫爾。今世士大夫，但不讀書，即稱武夫兒，乃飯囊酒甕也。",
                    "zhushu": ""
                }
            ]
        },
        {
            "name": "養生篇第十五",
            "paragraphs": [
                {
                    "paragraph": "養生篇第十五",
                    "zhushu": "",
                    "type": 1
                },
                {
                    "paragraph": "神仙之事，未可全誣，但性命在天，或難鍾值，人生居世，觸途牽縶。㓜少之日，既有供飬之勤；成立之年，便増妻孥之累。衣食資須，公私勞役，而望遁跡山林，超然塵滓，千萬不過一爾。加以金玉之費，鑪器所須，益非貧士所辦。學如牛毛，成如麟角，華山之下，白骨如莽，何有可遂之理？考之内教，縱使得仙，終當有死，不能出此，不願汝曹專精於此。若其愛飬神明，調護氣息，慎節起臥，均適寒暄，禁忌食飲，將餌藥物，遂其所禀，不爲夭折者，吾無間然。諸藥餌法，不廢世務也。庾肩吾常服槐實，年七十餘，目看細字，鬚髮猶黑。鄴中朝士，有單服杏仁、枸𣏌、黄精、木、車前，得益者甚多，不能一一說爾。吾嘗患齒，揺動欲落，飲食熱冷，皆苦疼痛，見抱朴子牢齒之法，早朝叩齒三百下爲良，行之數日，即平愈。今恒持之。此軰小術，無損於事，亦可修也。凡欲餌藥，陶隠居太清方中揔録甚備，但須精審，不可輕脫。近有王愛州在鄴學服松脂，不得節度，腸塞而死，爲藥所誤者甚多。夫飬生先須慮禍，全身保性，有此生然後養之，勿徒養其無生也。單豹飬於内而𠷔外，張毅飬於外而𠷔内，前賢所戒也。嵇康著飬生之論，而以傲物受刑；石崇冀服餌之徵，而以貪溺取禍，徃世之所迷也。夫生不可不惜，不可茍惜。渉險畏之途，干禍難之事，貪欲以傷生，讒慝而致死，此君子之所惜哉。行誠孝而見賊，履仁義而得罪，𠷔身以全家，泯軀而濟國，君子不咎也。自亂離已來，吾見名臣賢士，臨難求生，終爲不救，徒取窘辱，令人憤懣。矦景之亂，王公將相，多被戮辱，妃主姬妾，略無全者。唯吳郡太守張嵊，建義不捷，爲賊所害，辭色不撓，及鄱陽王世子、謝夫人，登屋詬怒，見射而斃。夫人，謝遵女也。何賢智操行若此之難？婢妾引决若此之易？悲夫！",
                    "zhushu": ""
                }
            ]
        },
        {
            "name": "歸心篇十六",
            "paragraphs": [
                {
                    "paragraph": "歸心篇十六",
                    "zhushu": "",
                    "type": 1
                },
                {
                    "paragraph": "三世之事，信而有徵，家業歸心，勿輕慢也。其間妙㫖，具諸經論，不復於此，少能讚述。但懼汝曹猶未牢固，略重勸誘爾。原夫四塵五廕，剖㭊形有；六舟三駕，運載群生；萬行歸空，千門入善，辯才智惠，豈徒七經、百氏之博哉？明非堯、舜、周、孔所及也。内外兩教，本爲一體，漸極爲異，深淺不同。内典𥘉門，設五種禁；外典仁、義、禮、智、信，皆與之符。仁者，不殺之禁也；義者，不盜之禁也；禮者，不邪之禁也；智者，不淫之禁也；信者，不妄之禁也。至如畋狩軍旅，燕享刑罰。因民之性。不可卒除。就爲之節。使不滛濫爾。歸周、孔而背釋宗。何其迷也。俗之謗者，大抵有五：其一，以世界外事及神化無方爲迃誕也。其二，以吉凶禍福或未報應爲欺誑也。其三，以僧尼行業多不精純爲姦慝也。其四，以靡費金寳、减耗課役爲損國也。其五，以縱有因縁，如報善惡，安能辛苦今日之甲，利後世之乙乎？爲異人也。今並釋之于下云：釋一曰：“夫遥大之物，寧可度量？今人所知，莫若天地，天爲積氣，地爲積塊，日爲陽精，月爲隂精，星爲萬物之精，儒家所安也。星有墜落，乃爲石矣；精若是石，不得有光。性又質重，何所繫屬？一星之徑，大者百里，一宿首尾，相去數萬；百里之物，數萬相連，闊狹從斜，常不盈縮。又星與日月，形色同爾，但以大小爲其等差，然而日月又當石也？石既牢宻，烏兎焉容？石在氣中，豈能獨運？日月星辰，若皆是氣，氣體輕浮，當與天合，徃來環轉，不得錯違，其間遲疾，理宜一等。何故日月、五星、二十八宿，各有度數，移動不均？寧當氣墜，忽變爲石？地既滓濁，法應沉厚，鑿土得泉，乃浮水上，積水之下，復有何物？江河百谷，從何處生？東流到海，何爲不溢？歸塘尾閭，渫何所到？沃焦之石，何氣所然？潮汐去還，誰所節度？天漢懸指，郍不散落？水性就下，何故上騰？天地𥘉開，便有星宿。九州未劃，列國未分，翦疆區野，若爲𨇠次？封建已來，誰所制割？國有增减，星無進退，災祥禍福，就中不差；乾象之大，列星之夥，何爲分野，止繫中國？昴爲旄頭，匈奴之次，西胡、東越，彫題、交阯，獨棄之乎？以此而求，迄無了者，豈得以人事尋常，抑必宇宙外也。”凡人之信，唯耳與目；耳目之外，咸致疑焉。儒家說天，自有數義：或渾或葢，乍宣乍安，斗極所周，管維所屬。若所親見，不容不同；若所測量，寧足依據？何故信凡人之臆說，迷大聖之妙㫖，而欲必無恒沙世界、微塵數刼也？而鄒衍亦有九州之談。山中人不信有魚大如木，海上人不信有木大如魚；漢武不信弦膠，魏文不信火布；胡人見錦，不信有虫食樹吐絲所成；昔在江南，不信有千人氊帳；及來河北，不信有二萬斛船。皆實驗也。世有祝師及諸幻術，猶能履火蹈刃，種𤓰移井，倐忽之間，十變五化。人力所爲，尚能如此，何况神通感應，不可思量。千里寳幢，百由旬座，化成凈土，踊出妙塔乎？釋二曰：“夫信謗之徵，有如影響，耳聞眼見，其事已多。或乃精誠不深，業縁未感，時儻差闌，終當獲報耳。善惡之行，禍福所㱕，九流百氏，皆同此論，豈獨釋典爲虚妄乎？項槖、顔回之短折，原憲、伯夷之凍餒，盜跖、莊蹻之福壽，齊景、桓魋之富强，若引之先業，冀以後生，更爲通耳。如以行善而偶鍾禍報，爲惡而儻值福徵，便可怨尤，即爲欺詭，則亦堯、舜之云虚，周、孔之不實也。又欲安所依信而立身乎？”釋三曰：“開闢已來，不善人多而善人少，何由悉責其精絜乎？見有名僧髙行，棄而不；若覩凡僧流俗，便生非毁。且學者之不勤，豈教者之爲過？俗僧之學經律，何異士人之學詩、禮？以詩、禮之教，格朝廷之人，略無全行者；以經律之禁，格出家之軰，而獨責無犯哉？且闕行之臣，猶求禄位；毁禁之侣，何慙供養乎？其於戒行，自當有犯。一披法服，已墮僧數；嵗中所計，齋講誦持，比諸白衣，猶不啻山海也。”釋四曰：“内教多途，出家自是其一法耳。若能誠孝在心，仁惠爲本，須達、流水，不必剃落鬚髮；豈令罄井田而起塔廟，窮編戸以爲僧尼也？皆由爲政不能節之，遂使非法之寺，妨民稼穡，無業之僧，空國賦算，非大覺之本㫖也。抑又論之：求道者，身計也；惜費者，國謀也。身計國謀，不可兩遂。誠臣徇主而棄親，孝子安家而忘國，各有行也。儒有不屈王矦，高尚其事；隱有讓王辭相，避世山林；安可計其賦役，以爲罪人？若能偕化黔首，悉入道場，如妙樂之世，穰佉之國，則有自然稻米，無盡寳藏，安求田蚕之利乎？”釋五曰：“形體雖死，精神猶存。人生在世，望於後身，佀不相屬，及其歿後，則與前身，佀猶老少朝夕耳。世有魂神，示現夢想，或降童妾，或感妻孥，求索飲食，徵須福祐，亦爲不少矣。今人貧賤疾苦，莫不怨尤前世，不修功業。以此而論，安可不爲之作地乎？夫有子孫，自是天地間一蒼生耳，何預身事？而乃愛護，遺其基址，况於己之神爽，頓欲棄之哉？凢夫䝉蔽，不見未來，故言彼生與今非一體耳。若有天眼，鑒其念念隨滅，生生不㫁，豈可不怖畏耶？又君子處世，貴能克己復禮，濟時益物。治家者欲一家之慶；治國者欲一國之良。僕妾臣民，與身竟何親也，而爲勤苦修德乎？亦是堯、舜、周、孔虚失愉樂耳。一人修道，濟度幾許蒼生，免脫幾身罪累。幸熟思之。汝曹若顧俗計，樹立門戸，不棄妻子，未能出家，但當兼修戒行，留心誦讀，以爲來世津梁。人身難得，勿虚過也。”儒家君子，尚離庖厨，見其生不忍其死，聞其聲不食其肉，髙柴、折像，未知内教，皆能不殺，此乃仁者自然用心。含生之徒，莫不愛命；去殺之事，必勉行之。好殺之人，臨死報驗，子孫殃禍，其數甚多，不能悉録耳。且示數條於末。梁世有人，常以雞卵白和沐，云使髮光，毎沐輒破二三十枚。臨死，髮中但聞啾啾數千雞雛聲。江陵劉氏以賣鱓羮爲業，後生一兒，頭是鱓，自頸已下方爲人耳。王克爲永嘉郡守，有人餉羊，集賓欲讌，而羊繩解，來投一客，先跪兩拜，便入衣中。此客竟不言之，固無救請。須臾，宰羊爲炙，先行至客，一臠入口，便下皮内，周行遍體，痛楚號呌，方復說之，遂作羊鳴而死。梁孝元在江州時，有人爲望蔡縣令，經劉敬躬亂，縣廨被焚，寄寺而住。民將牛酒作禮，縣令以牛繫刹柱，屏除形像，鋪設牀坐，於堂上接賓。未殺之頃，牛解徑來，至階而拜。縣令大笑，命左右宰之。飲噉醉飽，便卧簷下。稍醒而覺體痒，爬搔隠𤵜，因爾成癩，十許年死。楊思達爲西陽郡守，值侯景亂，時復旱儉，飢民盜田中麥。思達遣一部曲守視，所得盜者，輒截手腕，凡戮十餘人。部曲後生一男，自然無手。齊有一奉朝請，家甚豪侈，非手殺牛，噉之不美。年三十許，病篤，大見牛來，舉體如被刀刺，呌呼而終。江陵髙偉，隨吾入齊，凡數年，向幽州淀中捕魚，後病，毎見羣魚齧之而死。世有癡人，不識仁義，不知富貴並由天命。爲子娶婦，恨其生資不足，倚作舅姑之尊。虵虺其性，毒口加誣，不識忌諱，罵辱婦之父母，却云教以婦道，不孝己身，不顧他恨。怛怜己之子女，不愛己之兒婦。如此之人，隂紀其過，鬼奪其筭，慎不可與爲鄰，仍不可與爲援，宜逺之哉！",
                    "zhushu": ""
                }
            ]
        },
        {
            "name": "書證篇十七",
            "paragraphs": [
                {
                    "paragraph": "書證篇十七",
                    "zhushu": "",
                    "type": 1
                },
                {
                    "paragraph": "詩云：“叅差荇菜。”爾雅云：“荇，菨余也。字或爲莕。”先儒解釋皆云：“水草，圓葉細莖，隨水淺深，今是水悉有之。”黄花似蓴，江南俗亦呼爲猪蓴，或呼爲荇菜。劉芳具有注釋，而河北俗人多不識之。博士皆以參差者是莧菜，呼人莧爲人荇，亦可笑之甚。詩云：“誰謂荼苦。”爾雅、毛傳，並以荼，苦菜也。又禮云：“苦菜秀。”案：易統通卦驗玄圖曰：苦菜，生於寒秋，更冬歷春，得夏乃成。今中原苦菜則如此也。一名游冬，葉似苦苣而細，摘斷有白汁，花黄似菊。江南别有苦菜，葉似酸漿，其花或紫或白，子大如珠，熟時或赤或黒。此菜可以釋勞。案：郭璞注爾雅：“此乃𧄕黄蒢也，今河北謂之龍葵。梁世講禮者，以此當苦菜，既無宿根，至春子方生耳，亦大誤也”又髙誘注吕氏春秋曰：“榮而不實曰英。苦菜當言英，益知非龍葵也。”詩云：“有杕之杜。”江南本並木傍。施太傳曰：“杕，獨皃也。”徐仙民音徒計反。說文曰：“杕，樹皃也，在木部。韻集音次第之第，而河北本皆爲夷狄之狄，讀亦如字，此大誤也。”詩云：“駉駉牡馬。”江南書皆作牝牡之牡，河北本悉爲放牧之牧。鄴下博士見難云：駉頌既美僖公牧于坰野之事，何限騲騭乎？余荅曰：案：毛詩云：“駉駉，良馬，腹幹肥張也。”其下又云：“諸侯六閑四種：有良馬、戎馬、田馬、駑馬。若作放牧之意，通於牝牡，則不容限在良馬，獨得駉駉之稱。良馬，天子以駕玉輅，諸侯以充朝聘郊祀，必無騲也。”周禮圉人職：“良馬，匹一人，駑馬，麗一人。”圉人所養，亦非騲也。頌人舉其强駿者言之，於義爲得也。易云：“良馬逐逐。”左傳云：“以其良馬二，亦精駿之稱，非通語也。今以詩傳良馬，通於牧騲，恐失毛生之意，且不見劉芳義證乎？”月令云：“荔挺出。”鄭玄注云：“荔挺，馬薤也。”說文云：“荔，似蒲而小，根可爲刷。”廣雅云：“馬薤，荔也。通俗文亦云馬藺。”易統通卦驗𤣥啚云：“荔挺不出，則國多火災。”蔡邕月令章句云：“荔，似挺。”髙誘注吕氏春秋云：“荔草挺出也。然則月令注荔挺爲草名。誤矣。”河北平澤率生之。江東頗有此物。人或種於階庭。但呼爲早蒲。故不識馬薤。講禮者乃以爲馬莧，堪食。亦名豚耳。俗曰馬齒。江陵嘗有一僧。面形上廣下狹。劉緩㓜子民譽。年始數嵗。俊悟善體物。見此僧云。面似馬莧。其伯父劉縚。因呼爲荔挺法師。縚親講禮。名儒，尚誤如此。詩云：“將其來施施。”毛傳云：“施施，難進之意。”鄭箋云：施施，舒行皃也。韓詩亦重爲施施。”河北毛詩皆云施施。江南舊本，悉單爲施。俗遂是之。恐爲少誤。詩云：“有渰萋萋。興雲祁祁。”毛傳云：“渰，隂雲皃；萋萋，雲行皃；祁祁，徐皃也。”箋云：“古者，隂陽和，風雨時，其來祁祁然，不暴疾也。”案：渰已是隂雲，何勞復云興雲祁祁耶？雲當爲雨，俗冩誤耳。班固靈臺詩云：“三光宣精，五行布序。習習祥風，祁祁甘雨。”此其證也。禮云：“定猶豫，决嫌疑。”離騷曰：“心猶豫而狐疑。”先儒未有釋者。案：尸子曰：“五尺犬爲猶。”說文云：“隴西謂犬子爲猶。吾以爲人将犬行，犬好豫在人前，待人不得，又來迎𠉀。如此徃還，至于終日，斯乃豫之所以爲未定也，故稱猶豫。”或以爾雅曰：“猶如麂，善登木。猶，獸名也。既聞人聲，乃豫縁木。如此上下，故稱猶豫。狐之爲獸，又多猜疑，故聴河冰無流水聲，然後渡。”今俗云：“狐疑虎卜，則其義也。”左傳曰：“齊侯痎，遂痁。”說文云：“痎，二日一發之瘧。痁，有熱虐也。”案：齊侯之病，本是間日一發，漸加重乎，故爲諸侯憂也。今北方猶呼痎虐。音皆，而世間傳本，多以痎爲疥，杜征南亦無觧釋。徐仙民音介，俗儒就爲通云：病疥令人惡寒，變而成瘧。此臆說也。疥癬小疾，何足可論，寧有患疥轉作瘧乎？尚書曰：“惟影響。”周禮云：“土圭測影，影朝影夕。”孟子曰：“圖影失形。”莊子云：“罔兩問影。如此等字，皆當爲光景之景。凡隂景者，因光而生，故即謂爲景。”淮南子呼爲景柱。廣雅云：“晷柱掛景，並是也。至𣈆世葛洪字苑，傍始加彡，",
                    "zhushu": "音杉。"
                },
                {
                    "paragraph": "音於景反。而世間輒改治尚書、周禮，莊、孟從葛洪字，甚爲失矣。”太公六韜，有天陳、地陳、人陳、雲鳥之陳。論語曰：衛靈公問陳於孔子。左傳：“爲魚麗之陳。俗本多作阜傍車乘之車。按諸陳字，並作陳、鄭之陳。”夫行陳之義，取於陳列耳，此六書爲假借也。蒼、雅及近世字書，皆無别字。唯王羲之小學章，獨阜傍作車，縱復俗行，不宜追改六韜、論語、左傳也。詩云：“黄鳥于飛，集於灌木。”傳云：“灌木，叢木也。”此乃爾雅之文，故李廵注曰：“木叢生曰灌。”爾雅末章又云：“木族生爲灌。族亦叢聚也。”所以江南詩古本皆爲藂聚之藂，而古叢字似㝡字，近世儒生，因改爲㝡，解云：“木之㝡髙長者。”案：衆家爾雅及解詩無言此者，唯周續之毛詩注，音爲徂㑹反，劉昌宗詩注，音爲在公反，又祖㑹反，皆爲穿鑿，失爾雅訓也。也，是語已及𦔳句之辭，文籍備有之矣。河北經傳悉略此字，其間字有不可得無者。至如伯也執殳，於旅也語，囘也屢空，風，風也，教也，及詩傳云：不戢，戢也；不儺，儺也；不多，多也，如斯之類，儻削此文，頗成廢闕。詩言：青青子衿。傳曰：青衿，青領也，學子之服。按古者斜領下連於衿，故謂領爲衿。孫炎、郭璞注爾雅、曹大家注烈女傳，並云：衿，交領也。鄴下詩本既無也字，群儒因謬說云：青衿、青領，是衣兩處之名，皆以青爲飾，用釋青青二字，其失大矣。又有俗學，聞經傳中時須也字，輒以意加之，毎不得所益，誠可笑。易有蜀才注，江南學士，遂不知是何人。王儉四部目録，不言姓名，題云：“王弼後人。”謝炅、夏侯該，並讀數千卷書，皆疑是譙周；而李蜀書一名漢之書，云：“姓范名長生，自稱蜀才。南方以𣈆渡江後，北間傳記，皆名爲僞書，不肯省讀，故不見也。”禮王制云：“臝股肱。”鄭注云：“謂㩊衣出其臂脛。今書皆作擐甲之擐。”國子博士蕭該云：“擐當作㩊，音宣。擐是穿著之名，非出臂之義。”案：字林，蕭讀是，徐爰音患，非也。漢書：“田肯賀上，江南本皆作宵字。沛國劉顯，博覽經籍，偏精班漢，梁代謂之漢聖。顯子臻，不墜家業，讀班史，呼爲田肯。梁元帝嘗問之，荅曰：此無義可求，但臣家舊本，以雌黄改宵字爲肯。元帝無以難之。吾至江北，見本爲肯。”漢書王莽賛云：“紫色蛙聲，餘分閏位。”蓋謂非玄黄之色，不中律吕之音也。近有學士，名問甚髙，遂云：“王莽非直鳶髆虎視，復紫色蛙聲。”亦爲誤矣。簡䇿字，竹下施束，",
                    "zhushu": "七賜反。"
                },
                {
                    "paragraph": "末代隷書，似𣏌、宋之宋，亦有竹下遂爲夾者，猶如刺史之傍應爲束，今亦作夾。徐仙民春秋、禮音，遂以筴爲正字，以策爲音，殊爲顛倒。史記又作悉字，誤而爲述；作妬字，誤而爲姤。徐、鄒皆以悉字音述，以妬字音姤。既爾，亦可以亥爲豕字音，以帝爲虎字音乎？張揖云：“宓，今伏羲氏也。”孟康漢書古文注亦云：“宓，今伏。”而皇甫謐云：“伏羲或謂之宓羲。按諸經史緯𠉀，遂無宓羲之號。虙字從虍，",
                    "zhushu": "音呼。"
                },
                {
                    "paragraph": "宓字從宀，",
                    "zhushu": "音綿。"
                },
                {
                    "paragraph": "下俱爲必。”末世傳寫，遂誤以虙爲宓，而帝王世紀因誤更立名耳。何以驗之？孔子弟子虙子賤爲單父宰，即虙羲之後。俗字亦爲宓，或復加山。今兖州永昌郡城，舊單父地也。東門有子賤碑，漢世所立，乃云：濟南伏生，即子賤之後。是知虙之與伏，古來通字，誤以爲宓，較可知矣。太史公記曰：“寜爲雞口，無爲牛後。”此是刪戰國策耳。按：延篤戰國策音義曰：“尸，雞中之主，從，牛子。”然則口當爲尸，後當爲從，俗冩誤也。應劭風俗通云：“太史公記：‘髙漸離變名易姓，爲人庸保。匿作於宋子，久之作苦，聞其家堂上有客擊筑，伎癢不能無出言。’”案：伎癢者，懷其伎而腹癢也。是以潘岳射雉賦亦云：徒心煩而伎癢。今史記並作徘徊，或作徬徨，不能無出言，是爲俗傳冩誤爾。太史公論英布曰：“禍之興自愛姬，生於妬媚，以至滅國。”又漢書外戚傳亦云：“成結寵妾妬媚之誅。此二媚並當作𡝭，𡝭亦妬也，義見禮記、三蒼。”且五宗世家亦云：“常山憲王后妬媢。”王充論衡云：“妬夫媢婦，生則忿怒闘訟。益知𡝭是妬之别名。原英布之誅，爲意賁赫耳，不得言媚。”史記始皇本紀：“二十八年，丞相隗林、丞相王綰等議於海上。”諸本皆作山林之林。開皇二年五月，長安民掘得秦時鐵稱權，旁有銅塗鐫銘二所。其一所曰：廿六年，皇帝盡并兼天下諸侯，黔首大安，立號爲皇帝。乃詔丞相狀、綰，灋度量𠟭不𡕄歉疑者，皆𡕄明之，凡四十字。其一所曰：元年制詔，丞相斯、去疾，法度量，盡始皇帝爲之，皆刻辭焉。今襲號而刻辭不稱始皇帝，其於久逺也，如後嗣爲之者，不稱成功盛徳。刻此詔于左，使毋疑。凡五十八字。一字磨滅，見有五十七字，了了分明。其書兼爲古𥛬，余被勑冩讀之，與内史令李德林對，見此稱權，今在官庫。其丞相狀字，乃爲狀皃之狀，爿旁作犬，則知俗作隗林，非也，當爲隗狀耳。漢書云：“中外禔福。”字當從示。禔，安也，音匙匕之匙，義見蒼、雅、方言。河北學士皆云如此，而江南書本，多誤從手，屬文者對耦，並爲提挈之意，恐爲誤。或問：漢書注，爲元后父名禁，改禁中爲省中，何故以省代禁？荅曰：案：周禮：“宫正掌王宫之戒令糺禁。”鄭注云：“糺，猶割也，察也。”李登云：“省，察也。”張揖云：“省，今省，詧也。”然則小井、所領二反，並得訓察。其處既常有禁衛省察，故以省代禁。詧，古察字也。漢明帝紀：“爲四姓小侯立學校，桓帝加元服，又賜四姓及梁、鄧小侯帛，是知皆外戚也。明帝時，外戚有樊氏、郭氏、隂氏、馬氏，爲四姓。謂之小侯者，或以年小獲封，故須立學耳。或以侍祠猥朝，侯非列侯，故曰小侯。”禮云：“庶方小侯，則其義也。”後漢書云：“鸛雀銜三鱓",
                    "zhushu": "音善。"
                },
                {
                    "paragraph": "魚。多假借爲鱣鮪之鱣，俗之學士，因謂之爲鱣魚。”案：魏武四時食制：鱣魚大如五斗匳，長一丈。郭璞注爾雅：“鱣長二丈。安有鸛雀能勝一者，況三頭乎？鱣又純灰色，無文章也。”鱓魚長者不過三尺，大者不過三指，黄地黒文，故都講云：“虵，鱓𡖖，大夫服之象也。”續漢書及搜神記亦說此事，皆作鱓字。孫𡖖云：“魚鱉鰌鱣。”及韓非、說苑皆曰：“鱣似虵，蚕似蠋，並作鱣字。”假鱣爲鱓，其來久矣。後漢書：“酷吏樊曅爲天水郡守，凉州爲之歌曰：寧見乳虎穴，不入曅城寺。”而江南書本穴皆誤作六。學士因循，迷而不寤。夫虎豹穴居，事之較者。所以班超云：不探虎穴，安得虎子。寧當論其六七乎？後漢書楊由傳云：“風吹削胏。”此是削札牘之柹耳。古者，書誤則削之，故左傳云：“削而投之是也。或即謂札爲削。”王褒童約曰：“書削代牘。”蘇竟書云：“昔以摩研編削之才。皆其證也。”詩云：“伐木滸滸。”毛傳云：“滸滸，柹皃也。”史家假借爲肝胏字。俗本悉作脯腊之脯，或爲反哺之哺。學士因觧云：“削哺，是屏障之名，既無證㩀，亦爲妄矣。此是風角占𠉀耳。”風角書曰：“庶人風者，拂地揚塵轉削。”若是，屏障何由可轉也？三輔决録云：“前隊大夫范仲公，塩豉蒜果共一筩。果當作魏顆之顆，北士通呼物一凷，改爲一顆。”蒜顆是俗間常語耳。故陳思王鷂雀賦曰：“頭如果蒜，目似擘椒。”又道經云：“合口誦經聲璅璅，眼中淚出珠子䂺。”其字雖異，其音與義頗同，江南但呼爲蒜符，不知謂爲顆。學士相承，讀爲裹結之裹，言塩與蒜共苞一裹，内筩中耳。正史削繁音義又音蒜顆爲苦戈反，皆失也。有人訪吾曰：“魏志蔣濟上書云。𡚁攰之民，何字也。”余應之曰：“意爲攰。即是𤿡倦之𤿡耳。",
                    "zhushu": "要用字苑云：𤿡音九僞反，字見廣雅及陳思王集也。”"
                },
                {
                    "paragraph": "張揖、吕忱並云：“支傍作刀劒之刀。亦是剞字。”不知蔣氏自造支傍作筋力之力，或借剞字，終當音九僞反。𣈆中興書：“太山羊曼，常頽縱任俠，飲酒誕節，兖州號爲濌伯。”此字更無音訓。梁孝元帝嘗謂吾曰：由來不識，唯張簡憲見教，呼爲嚃羮之嚃。自爾便遵承之，亦不知所出。簡憲是湘州刺史張纉謚也，江南號爲碩學。案：法盛世代殊近，當是𦒿老相傳，俗間又有濌濌語，蓋無所不施，無所不容之意也。顧野王玉篇誤爲黒傍沓。顧雖博物，猶出簡憲、孝元之下，而二人皆云重邊，吾所見數本，並無作黒者。重沓是多饒積厚之意，從黒更無義㫖？古樂府歌詞，先述三子，次及三婦。婦是對舅姑之稱，其末章云：“丈人且安坐，調絃未遽央。”古者，子婦供事舅姑，旦夕在側，與兒女無異，故有此言。丈人亦長老之目，今世俗猶呼其祖考爲先亡丈人。又疑丈當爲大。北間風俗，婦呼舅爲大人公。丈之與大，易爲誤耳。近代文士，頗作三婦詩，乃爲匹嫡並耦，已之群妻之意，又加鄭、衛之辭。大雅君子，何其謬乎？古樂府歌百里奚詞曰：“百里奚，五羊皮。憶别時，烹伏雌，吹扊扅。今日富貴忘我爲。吹當作炊煑之炊。”案：蔡邕月令章句曰：鍵，關牡也，所以止扉。或謂之剡移。然則當時貧困，并以門牡木作薪炊耳。聲類作扊，又或作扂。通俗文世間題云：“河南服䖍字子慎。造䖍既是漢人，其叙乃引蘇林、張揖。蘇、張皆是魏人，且鄭玄以前，全不解反語，通俗反音，甚爲近俗。”阮孝緒又云：“李䖍所造河北此書，家藏一本，遂無作李䖍者。𣈆中經簿及七志，並無其目，竟不得知誰制。然其文義允愜，實是髙才。殷仲堪常用字訓，亦引服䖍俗說。今復無此書，未知即是通俗文，爲當有異？近代或更有服䖍乎？不能明也。”或問：山海經，夏禹及益所記，而有長沙、零陵、桂陽、諸暨，如此郡縣不少，以爲何也？荅曰：史之闕文，爲日久矣。加復秦人滅學，董卓焚書，典籍錯亂，非止於此。譬猶本草神農所述，而有豫章、朱崖、趙國、常山、奉髙、真定、臨淄、馮翊等郡縣名，出諸藥物；爾雅周公所作，而云張仲孝友。仲尼脩春秋，而經書孔丘卒。世本左丘明所書。",
                    "zhushu": "此說岀皇甫謐帝王世紀。"
                },
                {
                    "paragraph": "而有燕王喜。漢髙祖汲冡𤨏語。乃載秦望碑；蒼頡篇李斯所造。而云漢兼天下。海内并厠。豨、黥、韓覆，畔討滅殘。列仙傳劉向所造。而賛云七十四人出佛經。列女傳亦向所造。其子歆又作頌。終于趙悼后。而傳有更始韓夫人、明德馬后及梁夫人嫕。皆由後人所羼，非本文也。或問曰：東宫舊事，何以呼鴟尾爲祠尾？荅曰：張敞者，吳人，不堪稽古，隨宜記注，逐郷俗訛謬，造作書字耳。吳人呼祠祀爲鴟祀，故以祠代鴟。呼紺爲禁，故以系旁作禁代紺字；呼盞爲竹簡反，故以木傍作展以代盞字；呼鑊字爲霍字，故以金傍作霍代鑊字；又金傍作患爲鐶字，木傍作鬼爲槐字，火傍作庶爲炙字，既下作毛爲暨字。金花則金傍作華，窓扇則木傍作扇。諸如此類，專輒不少。又問：東宫舊事：六色罽䋿是何等物？當作何音？荅曰：按：說文云：“莙，牛藻也，讀若威，音隠，塢瑰反，即陸機所謂聚藻，葉如蓬者也。”郭璞注三蒼亦云：“藴，藻之類也，細葉蓬茸生。”然今水中有此物，一節長數寸，細茸如絲，圓繞可愛，長者二三十節，猶呼爲莙。又寸斷五色絲，横著線股間，繩之，以象莙草，用以飾物，即名爲莙。于時當紺六色𦋺，作此莙以飾緄帶。張敞因造系旁畏耳。宜作隈。栢人城東北有一孤山，古書無載者，唯闞駰十三州志以爲舜納于大麓，即謂此山。其上今猶有堯祠焉。世俗或呼爲宣務山，或呼爲虚無山，莫知所出。趙郡士族有李穆叔、季節兄弟、李普濟，亦爲學問，並不能定郷邑此山。余嘗爲趙州佐，共太原王邵讀栢人城西門内碑，碑是漢桓帝時栢人縣民，爲縣令徐整所立，銘云：“士有巏務山，王喬所仙。”方知此巏務山也。巏字遂無所出，務字依諸字書，即旄丘之旄也。旄字，字林一音亡付反，今依附俗名，當音權務耳。入鄴爲魏收說之，牧大嘉歎。值其爲趙州荘嚴寺碑銘，曰權務之精，即用此也。或問：一夜何故五更，更何所訓？荅曰：漢、魏以來，謂爲甲夜、乙夜、丙夜、丁夜、戊夜。又云皷，一皷、二皷、三皷、四皷、五皷。亦云一更、二更、三更、四更、五更，皆以五爲節。西都賦亦云：衛以嚴更之署。所以爾者，假令正月建寅，斗柄夕則指寅，曉則指午矣。自寅至午，凡歴五辰。冬夏之月，雖復長短參差，然辰間遼闊，盈不至六，縮不至四，進退常在五者之間。更，歴也，經也，故曰五更爾。爾雅云：“术，山薊也。”郭璞注云：“今术似薊而生山中。”案：术葉其體似薊，近世文士，遂讀薊爲筋肉之䈥，以耦地骨用之，恐失其義。或問：俗名傀儡子爲郭秃，有故實乎？荅曰：風俗通云：諸郭皆諱秃。當是前代人有姓郭而病秃者。滑稽戯調，故後人爲其象，呼爲郭秃，猶文康象庾亮耳。或問曰：何故名治獄叅軍爲長流乎？荅曰：帝王世紀云：帝少昊崩，其神降于長流之山，",
                    "zhushu": "此事本出山海經，流作留。"
                },
                {
                    "paragraph": "於祀主秋。",
                    "zhushu": "此說本於月令。"
                },
                {
                    "paragraph": "按周禮秋官，司冦主刑罰。長流之職，漢、魏捕賊掾耳，𣈆、宋以來，始爲叅軍，上屬司宼，故取秋帝所居爲嘉名焉。客有難主人曰：“今之經典，子皆謂非，說文所言，子皆云是。然則許慎勝孔子乎？”主人撫掌大笑，應之曰：“今之經典，皆孔子手迹耶？”客曰：“今之說文，皆許慎手迹乎？”荅曰：“許慎檢以六文，貫以部分，使不得誤，誤則覺之。孔子存其義而不論其文也。先儒尚得攺文從意，何况書寫流傳耶？必如左傳止戈爲武，反正爲乏，皿蟲爲蠱，亥有二首六身之類，後人自不得輙改也，安敢以說文校其是非哉？且余亦不專以說文爲是也。其有援引經傳與今乖者，未之敢從。　”又相如封禪書曰：“導一莖六穗於庖，犧雙觡共抵之獸。”此導訓擇，光武詔云：非徒有豫養導擇之勞是也。而說文云：導是禾名，引封禪書爲證，無妨自當有禾名導，非相如所用也。禾一莖六穗於庖，豈成文乎？縱使相如天才鄙拙，强爲此語，則下句當云麟雙觡共抵之獸，不得云犠也。吾嘗笑許純儒，不達文章之體，如此之流，不足憑信。大抵服其爲書，隠括有條例，剖㭊窮根源。鄭玄注書，徃徃引其爲證。若不信其說，則㝠㝠不知一㸃一畫，有何意焉。世間小學者，不通古今，必依小𥭼，是正書記，凡爾雅、三蒼、說文，豈能悉得蒼頡本指哉？亦是隨代損益，各有同異。西𣈆已徃字書，何可全非？但令體例成就，不爲專輒耳。考校是非，特湏消息。至如仲尼居三字之中，兩字非體。三蒼尼旁益丘，說文居下施几，如此之類，何由可從？古無二字，又多假借，以中爲仲，以說爲恱，以召爲邵，以閒爲閑。如此之徒，亦不勞改。自有訛謬，過成鄙俗。亂旁爲舌，揖下無耳，黿鼉從龜，奮奪從雚。",
                    "zhushu": "音舘。"
                },
                {
                    "paragraph": "席中加帯，惡上安西，鼓外設皮，鑿頭生毁。離則配禹，壑乃施豁。巫混經旁，臯分澤片，獵化爲獦，",
                    "zhushu": "音葛。獸名。出山海經。"
                },
                {
                    "paragraph": "寵變成竉。",
                    "zhushu": "竉音邙動反，孔也，故從穴。"
                },
                {
                    "paragraph": "業左益土，靈底著器，率字自有律音，强改爲别；單字自有善音，輒析成異。如此之類，不可不治。吾昔初看說文，𧈪薄世字，從正則懼人不識，隨俗則意嫌其非，略是不得下筆也。所見漸廣，更知通變，救前之執，將欲半焉。若文章著述，猶擇微相影響者行之。官曹文書，世間尺牘，幸不違俗也。案：彌亘字從二間舟，詩云：“亘之秬秠是也。”今之隷書，轉舟爲日，而何法盛中興書乃以舟在二間爲舟航字，謬也。春秋說以人十四心爲德，詩說以二在天下爲酉，漢書以貨泉爲白水真人，新論以金昆爲銀，國志以天上有口爲吳，𣈆書以黄頭小人爲恭，宋書以召力爲劭，叅同契以人負告爲造。如此之例，蓋數術謬語，假借依附，雜以戯笑耳。如猶轉貢字爲項，以叱爲七，安可用此定文字音讀乎？潘、陸諸子，離合詩、賦，拭卜、破字經及鮑昭謎字，皆取㑹流俗，不足以形聲論之也。河間邢芳語吾云：賈𧨏傳云：“日中必熭。注：熭，暴也。”曾見人解云：“此是暴疾之意，正言日中不須臾，卒然便呉耳。此釋爲當乎？”吾謂邢曰：“此語本出太公六韜。案字書，古者暴曬字與暴疾字相似，唯下少異，後人專輒加傍日耳，言日中時，必須暴曬，不爾者，失其時也。𣈆灼已有詳釋。芳笑服而退。",
                    "zhushu": ""
                }
            ]
        },
        {
            "name": "音辭篇十八",
            "paragraphs": [
                {
                    "paragraph": "音辭篇十八",
                    "zhushu": "",
                    "type": 1
                },
                {
                    "paragraph": "夫九州之人，言語不同，生民已來，固常然矣。自春秋摽齊言之傳，離騷目楚詞之經，此蓋其較明之初也。後有楊雄著方言，其書大備，然皆考名物之同異，不顯聲讀之是非也。逮鄭玄注六經，髙誘解吕覽、淮南，許慎造說文，劉熹製釋名，始有譬况，假借以證音字耳。而古語與今殊别，其間輕重清濁，猶未可曉，加以外言、内言、急言、徐言、讀若之類，益使人疑。孫叔言創爾雅音義，是漢末人獨知反語。至於魏世，此事大行，髙貴郷公不觧反語，以爲恠異。自兹厥後，音韻鋒出，各有土風，𨔛相非笑，指馬之諭，未知孰是。共以帝王都邑，叅校方俗，考覈古今，爲之折𠂻。權而量之，獨金陵與洛下耳。南方水土和柔，其音清舉而切詣，失在浮淺，其辭多鄙俗。北方山川深厚，其音沉濁而鈋鈍，得其質直，其辭多古語。然冠冕君子，南方爲優；閭里小人，北方爲愈，易服而與之談；南方士庶，數言可辯；隔垣而聴其語；北方朝野，終日難分，而南染吳、越，北雜夷虜，皆有深弊，不可具論。其謬失輕微者，則南人以錢爲涎，以石爲射，以賤爲羨，以是爲䑛；北人以庶爲戍，以如爲儒，以紫爲姊，以洽爲狎。如此之例，兩失甚多。至鄴已來，唯見崔子約、崔曕叔姪、李祖仁、李蔚兄弟，頗事言詞，少爲切正。李季節著音譜决疑，時有錯失。陽休之造切韻，殊爲踈野。吾見兒女，雖在孩稚，便漸督正之；一言訛替，以爲己罪矣。云爲品物，未考書記者，不敢輒名，汝曹所知也。古今言語，時俗不同，著述之人，楚、夏各異。蒼頡訓詁，反粺爲逋賣，反娃爲於乖；戰國䇿音刎爲免，穆天子傳音諫爲間；說文音戞爲棘，讀皿爲猛；字林音看爲口甘反，音伸爲辛；韻集以成、仍、宏、登，合成兩韻，爲、竒、益、石，分作四章。李登聲類以系音羿。劉昌宗周官音讀乘若承。此例甚廣，必須考校。前世反語，又多不切。徐仙民毛詩音反驟爲在遘，左傳音切椽爲徒縁，不可依信，亦爲衆矣。今之學士，語亦不正，古獨何人？必應隨其訛僻乎？通俗文曰：入室求日搜，反爲兄侯。然則兄當音所榮反。今北俗通行此音，亦古語之不可用者。璵璠，魯之寳玉，當音餘煩，江南皆音藩屏之藩。岐山當音爲竒，江南皆呼爲神祇之祇。江陵䧟没，此音被於闗中。不知二者何所承案。以吾淺學，未之前聞也。北人之音，多以舉、莒爲矩。唯李季節云：“齊桓公與管仲於臺上謀伐莒，東郭牙望桓公口開而不閉，故知所言者莒也。然則莒、矩必不同呼，此爲知音矣。”夫物體自有精麄，精麄謂之好惡；人心有所去取，去取謂之好惡。",
                    "zhushu": "上呼号。下烏故反。"
                },
                {
                    "paragraph": "此音見於葛洪、徐邈。而河北學士讀尚書云：好",
                    "zhushu": "呼考：反。"
                },
                {
                    "paragraph": "生惡殺。",
                    "zhushu": "於各反。"
                },
                {
                    "paragraph": "是爲一論物體，一就人情，殊不通矣。甫者，男子之美稱，古書多假借爲父字，北人遂無一人呼爲甫者，亦所未喻。唯管仲、范增之號，須依字讀耳。",
                    "zhushu": "管仲號仲父，范增號亞父。"
                },
                {
                    "paragraph": "案：諸字書，焉字，鳥名，或云語詞，皆音於愆反。自葛洪要用，字苑分焉字音訓，若訓何，訓安，當音於愆反，於焉逍遥，於焉嘉客，焉用佞，焉得仁之類是也。若送句及助詞，當音矣愆反，故稱龍焉，故稱血焉，有民人焉，有社稷焉，託始焉爾，𣈆、鄭焉依之類是也。江南至今，行此分别，昭然易曉；而河北混同一音，雖依古讀，不可行於今也。邪者，",
                    "zhushu": "音瑘。"
                },
                {
                    "paragraph": "未定之詞。左傳曰：不知天之棄魯邪？抑魯君有罪於鬼神邪？莊子云：“天邪地邪”漢書云：“是邪非邪？之類是也。”而北人即呼爲也字，亦爲誤矣。難者曰：繫辭云：乾坤，易之門戸邪。此又爲未定辭乎？荅曰：“何爲不爾。上先標問，下方列德以折之耳。”江南學士讀左傳，口相傳述，自爲凡例。軍自敗曰敗，打破人軍曰敗，",
                    "zhushu": "𥙷敗反。"
                },
                {
                    "paragraph": "諸記傳未見補敗反。徐仙民讀左傳，唯一䖏有此音，又不言自敗、敗人之别，此爲穿鑿耳。古人云：“膏梁難整，以其爲驕奢自足，不能剋勵也。”吾見王侯外戚，語多不正，亦由内染賤保傳，外無良師友故耳。梁世有一侯，常對元帝飲謔，自陳癡鈍，乃成颸叚。元帝荅之云：颸異涼風，段非干木。謂郢州爲永州。元帝啓報簡文，簡文云：“庚辰吳入，遂成司𨽾。”如此之類，舉口皆然。元帝手教諸子侍讀，以此爲誡。河北反攻字爲古琮，與工、公、功三字不同，殊爲僻也。比世有人名暹，自稱爲纎；名琨，自稱爲衮；名洸，自稱爲汪；名䋤，",
                    "zhushu": "音藥。"
                },
                {
                    "paragraph": "自稱爲獡。",
                    "zhushu": "音樂。"
                },
                {
                    "paragraph": "非唯音韻舛錯，亦使其兒孫避諱紛紜矣。",
                    "zhushu": ""
                }
            ]
        },
        {
            "name": "雜藝篇第十九",
            "paragraphs": [
                {
                    "paragraph": "雜藝篇第十九",
                    "zhushu": "",
                    "type": 1
                },
                {
                    "paragraph": "真草書迹，微須留意。江南諺云：尺牘書䟽，千里面目也。承𣈆宋餘俗，相與事之，故無頓狼狽者。吾㓜承門業，加性愛重，所見法書亦多，而翫習功夫頗至，遂不能佳者，良由無分故也。然而此藝不須過精。夫巧者勞而智者憂，常爲人所役使，更覺爲累。韋仲將遺戒，深有以也。王逸少風流才士，蕭散名人，舉世唯知其書，翻以能自蔽也。蕭子雲毎歎曰：吾著齊書，勒成一典，文章弘義，自謂可觀； 唯以筆迹得名，亦異事也。王襃地胄清華，才學優敏，後雖入闗，亦被禮遇，猶以書工，﨑嶇碑碣之間，辛苦筆硯之役，嘗悔恨曰：假使吾不知書，可不至今日邪？以此觀之，慎勿以書自命。雖然，厮猥之人，以能書抜擢者多矣，故道不同，不相爲謀也。梁氏秘閣散逸以來，吾見二王真草多矣。家中嘗得十卷，方知陶隠居、阮交州、蕭祭酒諸書，莫不得羲之之體，故是書之淵源。蕭晩節所變，乃是右軍年少時法也。𣈆宋以來，多能書者，故其時俗遞相染尚，所有部帙，楷正可觀，不無俗字，非爲大損。至梁天監之間，斯風未變，大同之末，訛替滋生。蕭子雲改易字體，邵陵王頗行僞字，前上爲草，能傍作長之類是也。朝野翕然，以爲楷式。畫虎不成，多所傷敗，至爲一宇，唯見數㸃。或妄斟酌，遂便轉移。爾後墳籍，略不可看。北朝喪亂之餘，書迹鄙陋，加以專輒造字，猥拙甚於江南。乃以百念爲憂，言反爲變，不用爲罷，追來爲歸，更生爲蘇，先人爲老，如此非一，徧滿經傳。唯有姚元標工於楷𥛓，留心小學，後生師之者衆。洎于齊末，祕書繕冩，賢於徃日多矣。江南閭里間有畫書賦，此乃陶隠居弟子杜道士所爲，其人未甚識字，輕爲軌則，託名貴師，世俗傳信，後生頗爲所誤也。畫繪之工，亦爲妙矣。自古名士，多或能之。吾家常有梁元帝手畫蟬雀白圑扇及馬圖，亦難及也。武烈太子偏能寫真，坐上賓客，隨冝㸃染，即成數人，以問童孺，皆知其名矣。蕭賁、劉孝先、劉靈，並文學已外，復佳此法。翫閱古今，特可寳愛。若官未通顯，毎被公私使令，亦爲猥役。吳郡顧士端，出身湘東國侍郎，後爲鎮南府刑獄叅軍，有子曰庭，西朝中書舍人。父子並有琴書之藝，尤妙丹青。常被元帝所使，毎懷羞恨。彭城劉岳，槖之子也，仕爲驃騎府管記、平氏縣令，才學快士，而畫絶倫。後隨武陵王入蜀，下牢之敗，遂爲陸護軍畫支江寺壁，與諸工巧雜處。向使三賢都不曉畫，直運素業，豈見此耻乎？弧矢之利，以威天下，先王所以觀徳擇賢，亦濟身之急務也。江南爲世之常射，以爲兵射，冠冕儒生，多不習此，别有博射，弱弓長箭，施於凖的，揖讓昇降，以行禮焉。防禦冦難，了無所益。亂離之後，此術遂亡。河北文士，率曉兵射，非直葛洪一箭，已解追兵，三九讌集，常縻榮賜。雖然，要輕禽，截狡獸，不願汝軰爲之。卜筮者，聖人之業也，但近世無復佳師，多不能中。古者，卜以决疑，今人生疑於卜，何者？守道信謀，欲行一事，卜得惡卦，反令恜恜，",
                    "zhushu": "音敇。惕也。"
                },
                {
                    "paragraph": "此之謂乎？且十中六七，以爲上手，粗知大意，又不委曲，凡射竒偶，自然半收，何足頼也。世傳云：解隂陽者，爲鬼所嫉，坎𡒄貧窮，多不稱泰。吾觀近古以來，尤精妙者，唯京房、管輅、郭璞耳。皆無官位，多或罹灾，此言令人益信。儻值世網嚴宻，强負此名，便有詿誤，亦禍源也。及星文風氣，率不勞爲之。吾嘗學六壬式，亦值世間好匠，聚得龍首、金匱、玉爕、玉暦十許種書，討求無驗，尋亦悔罷。凡隂陽之術，與天地俱生，其吉㐫徳刑，不可不信。但去聖既逺，世傳術書，皆出流俗，言辭鄙淺，驗少妄多。至如反支不行，竟以遇害，歸忌寄宿，不免凶終。拘而多忌，亦無益也。筭術亦是六藝要事，自古儒士論天道，定律暦者，皆學通之。然可以兼明，不可以專業。江南此學殊少，唯范陽祖暅精之，位至南康太守。河北多曉此術。",
                    "zhushu": "暅。音豆。"
                },
                {
                    "paragraph": "醫方之事，取妙極難，不勸汝曹以自命也。微解藥性，小小和合，居家得以救急，亦爲勝事，皇甫謐、殷仲堪則其人也。禮曰：君子無故不徹琴瑟。古來名士，多所愛好。洎於梁初，衣冠子孫，不知琴者，號有所闕；大同以末，斯風頓盡。然而此樂愔愔雅致，有深味哉！今世曲解，雖變於古，猶足以暢神情也。唯不可令有稱譽，見役勲貴。處之下坐。以取殘杯冷炙之辱。戴安道猶遭之。况爾曹乎。家語曰：“君子不博。”爲其兼行惡道故也。論語云：“不有博奕者乎？爲之，猶賢乎已。”然則聖人不用愽奕爲教，但以學者不可常精。有時疲倦。則儻爲之。猶勝飽食昏睡。兀然端坐耳。至如呉太子以爲無益，命韋昭論之；王肅、葛洪、陶侃之徒，不許目觀手執，此並勤篤之志也，能爾爲佳。古爲大博則六著，小博則二焭，今無曉者。比世所行，一焭十二棊，數術淺短，不足可翫。圍棊有手談、坐隠之目，頗爲雅戲，但令人躭憒，廢䘮實多，不可常也。投壺之禮，近世愈精。古者，實以小豆，爲其矢之躍也。今則唯欲其驍，益多益喜，乃有倚竿、帶劒、狼壺、豹尾、龍首之名。其尤妙者，有蓮花驍。汝南周璝，弘正之子，會稽賀徽，賀革之子，並能一箭四十餘驍。賀又嘗爲小障，置壺其外，隔障投之，無所失也。至鄴以來，亦見廣寧、蘭陵諸王，有此校具，舉國遂無投得一驍者。彈棊亦近世雅戲，消愁釋憒，時可爲之。",
                    "zhushu": ""
                }
            ]
        },
        {
            "name": "終制篇二十",
            "paragraphs": [
                {
                    "paragraph": "終制篇二十",
                    "zhushu": "",
                    "type": 1
                },
                {
                    "paragraph": "死者，人之常分，不可免也。吾年十九，值梁家喪亂，其間與白刃爲伍者，亦常數軰。幸承餘福，得至於今。古人云：五十不爲夭，吾已六十餘，故心坦然，不以殘年爲念。先有風氣之疾，常疑奄然，𦕅書素懷，以爲汝誡。先君先夫人皆未還建鄴舊山，旅𦵏江陵東郭。承聖末啓求揚都，欲營遷厝，蒙詔賜銀百兩，已於揚州小郊北地燒塼，使值本朝淪没，流離如此，數十年間，絶於還望。今雖混一，家道罄窮，何由辦此奉營資費？且揚都汙毁，無復孑遺，還被下濕，未爲得計。自咎自責，貫心刻髓。計吾兄弟，不當仕進，但以門衰，骨肉單弱，五服之内，傍無一人，播越他郷，無復資廕，使汝等沉淪厮役，以爲先世之耻。故靦冐人間，不敢墜失。兼以北方政教嚴切，全無隠退者故也。今年老疾侵，儻然奄忽，豈求備禮乎？一日放臂，沐浴而已，不勞復魄，殮以常衣。先夫人棄背之時，属世荒饉，家塗空迫，兄弟㓜弱，棺器率薄，藏内無塼，吾當松棺二寸，衣㡌己外，一不得自隨。床上唯施七星板，至如蠟弩牙、玉豚、錫人之屬，並須停省。糧甖明器，故不得營。碑誌旒旐，彌在言外。載以鱉甲車，襯土而下，平地無墳。若懼拜掃，不知兆域，當築一堵低墻於左右前後，隨爲𥝠記。靈筵勿設枕几。朔望祥禫，唯下白粥、清水、乾棗，不得有酒肉餅果之祭。親友來餟酹者，一皆拒之。汝曹若違吾心，有加先妣，則陷父不孝，在汝安乎。其内典功徳，隨力所至，勿刳竭生資，使凍餒也。四時祭祀，周、孔所教，欲人勿死其親，不忘孝道也。求諸内典，則無益焉。殺生爲之，翻増罪累。若報罔極之徳，霜露之悲，有時齋供，及盡忠信，不辱其親，所望於汝也。孔子之𦵏親也。云：“古者，墓而不墳，丘東西南北之人也，不可以弗識也。”於是封之，崇四尺。然則君子應世行道，亦有不守墳墓之時，况爲事際所逼也。吾今覊旅，身若浮雲，竟未知何郷是吾𦵏地，唯當氣絶便埋之耳。汝曹冝以傳業揚名爲務，不可顧戀朽壤，以取湮没也。",
                    "zhushu": ""
                }
            ]
        }
    ]
}