{
    "name": "佛说观无量寿佛经",
    "author": "宋·疆良耶舍译",
    "chapters": [
        {
            "name": "佛说观无量寿佛经",
            "zhushu": "",
            "paragraphs": [
                {
                    "paragraph": "如是我闻：",
                    "zhushu": ""
                },
                {
                    "paragraph": "一时，佛在王舍城耆阇崛山中，与大比丘众，千二百五十人俱。菩萨三万二千，文殊师利法王子而为上首。尔时王舍大城有一太子，名阿阇世，随顺调达恶友之教，收执父王频婆娑罗，幽闭置于七重室内，制诸群臣，一不得往。国大夫人，名韦提希，恭敬大王，澡浴清净，以酥蜜和麨，用涂其身，诸璎珞中盛葡萄浆，密以上王。",
                    "zhushu": ""
                },
                {
                    "paragraph": "尔时大王，食麨饮浆，求水漱口，漱口毕已，合掌恭敬，向耆阇崛山，遥礼世尊，而作是言：“大目乾连是吾亲友，愿兴慈悲，授我八戒。”时目乾连如鹰隼飞，疾至王所，日日如是，授王八戒。世尊亦遣尊者富楼那，为王说法。如是时闲经三七日，王食麨蜜得闻法故，颜色和悦。",
                    "zhushu": ""
                },
                {
                    "paragraph": "时，阿阇世问守门人：“父王今者，犹存在耶。”时守门者白言：“大王！国大夫人身涂麨蜜，璎珞盛浆，持用上王；沙门目连及富楼那，从空而来，为王说法，不可禁制。”时阿阇世闻此语已，怒其母曰：“我母是贼，与贼为伴；沙门恶人，幻惑呪术，令此恶王多日不死。”即执利剑欲害其母。",
                    "zhushu": ""
                },
                {
                    "paragraph": "时有一臣，名曰月光，聪明多智，及与耆婆，为王作礼。白言：大王臣闻毘陁论经说：“劫初已来，有诸恶王贪国位故，杀害其父一万八千。”未曾闻有无道害母。王今为此杀逆之事，污刹利种，臣不忍闻！是栴陁罗，我等不宜复住于此。时二大臣说此语竟，以手按剑，却行而退。时阿阇世惊怖惶惧，告耆婆言：“汝不为我耶？”耆婆白言：“大王！慎莫害母。”王闻此语，忏悔求救，即便舍剑，止不害母。勅语内官：“闭置深宫，不令复出。”",
                    "zhushu": ""
                },
                {
                    "paragraph": "时，韦提希被幽闭已，愁忧憔悴，遥向耆阇崛山，为佛作礼，而作是言：“如来世尊在昔之时，恒遣阿难来慰问我。我今愁忧，世尊威重，无由得见；愿遣目连、尊者阿难，与我相见。”作是语已，悲泣雨泪，遥向佛礼，未擧头顷。尔时世尊在耆阇崛山，知韦提希心之所念，即勅大目揵连及以阿难，从空而来。佛从耆阇崛山没，于王宫出。",
                    "zhushu": ""
                },
                {
                    "paragraph": "时，韦提希礼已擧头，见世尊释迦牟尼佛，身紫金色坐百宝莲华。目连侍左，阿难在右，释梵护世诸天在虚空中，普雨天华，持用供养。时韦提希见佛世尊，自绝璎珞，擧身投地，号泣向佛。白言：“世尊！我宿何罪，生此恶子？世尊复有何等因缘，与提婆达多共为眷属？唯愿世尊，为我广说无忧恼处，我当往生，不乐阎浮提浊恶世也。此浊恶处，地狱、饿鬼、畜生盈满，多不善聚。愿我未来不闻恶声，不见恶人。今向世尊五体投地，求哀忏悔。唯愿佛日教我，观于清净业处。”",
                    "zhushu": ""
                },
                {
                    "paragraph": "尔时，世尊放眉闲光，其光金色，遍照十方无量世界。还住佛顶，化为金台，如须弥山。十方诸佛净妙国土，皆于中现。或有国土，七宝合成；复有国土，纯是莲花；复有国土，如自在天宫；复有国土，如颇梨镜；十方国土，皆于中现。有如是等无量诸佛国土，严显可观，令韦提希见。",
                    "zhushu": ""
                },
                {
                    "paragraph": "时，韦提希白佛言：“世尊！是诸佛土，虽复清净，皆有光明；我今乐生极乐世界阿弥陁佛所。唯愿世尊，教我思惟，教我正受。”",
                    "zhushu": ""
                },
                {
                    "paragraph": "尔时，世尊即便微笑，有五色光，从佛口出，一一光照频婆娑罗王顶。尔时大王虽在幽闭，心眼无障，遥见世尊，头面作礼，自然增进，成阿那含。",
                    "zhushu": ""
                },
                {
                    "paragraph": "尔时，世尊告韦提希：“汝今知不？阿弥陁佛去此不远，汝当系念，谛观彼国净业成者。我今为汝广说众譬，亦令未来世一切凡夫欲修净业者，得生西方极乐国土。欲生彼国者，当修三福：一者，孝养父母，奉事师长，慈心不杀，修十善业。二者，受持三归，具足众戒，不犯威仪。三者，发菩提心，深信因果，读诵大乘，劝进行者。如此三事名为净业。”",
                    "zhushu": ""
                },
                {
                    "paragraph": "佛告韦提希：“汝今知不？此三种业，乃是过去、未来、现在三世诸佛净业正因。”",
                    "zhushu": ""
                },
                {
                    "paragraph": "佛告阿难及韦提希：“谛听，谛听！善思念之。如来今者，为未来世一切众生，为烦恼贼之所害者，说清净业。善哉韦提希！快问此事。阿难！汝当受持，广为多众，宣说佛语。如来今者，教韦提希及未来世一切众生，观于西方极乐世界。以佛力故，当得见彼清净国土，如执明镜自见面像。见彼国土极妙乐事，心欢喜故，应时即得无生法忍。”",
                    "zhushu": ""
                },
                {
                    "paragraph": "佛告韦提希：“汝是凡夫，心想羸劣，未得天眼，不能远观，诸佛如来有异方便，令汝得见。”",
                    "zhushu": ""
                },
                {
                    "paragraph": "时，韦提希白佛言：“世尊！如我今者，以佛力故见彼国土。若佛灭后，诸众生等，浊恶不善，五苦所逼，云何当见阿弥陁佛，极乐世界？”",
                    "zhushu": ""
                },
                {
                    "paragraph": "佛告韦提希：“汝及众生应当专心，系念一处，想于西方。云何作想？凡作想者，一切众生自非生盲，有目之徒，皆见日没。当起想念，正坐西向，谛观于日，令心坚住，专想不移。见日欲没，状如悬鼓。既见日已，闭目开目皆令明了。是为日想，名曰初观。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“初观成已，次作水想。想见西方一切皆是大水，见水澄清，亦令明了，无分散意。既见水已，当起冰想。见冰映彻，作琉璃想。此想成已，见琉璃地，内外映彻。下有金刚七宝金幢，擎瑠璃地。其幢八方，八楞具足，一一方面，百宝所成，一一宝珠，有千光明，一一光明，八万四千色，映琉璃地，如亿千日，不可具见。琉璃地上，以黄金绳，杂厕闲错，以七宝界，分齐分明，一一宝中，有五百色光，其光如花，又似星月，悬处虚空，成光明台。楼阁千万，百宝合成，于台两边。各有百亿花幢，无量乐器，以为庄严。八种清风，从光明出，鼓此乐器，演说苦、空、无常、无我之音，是为水想，名第二观。此想成时，一一观之，极令了了。闭目开目，不令散失，唯除食时，恒忆此事。作此观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“水想成已，名为粗见，极乐国地。若得三昧，见彼国地，了了分明，不可具说。是为地想，名第三观。”",
                    "zhushu": ""
                },
                {
                    "paragraph": "佛告阿难：“汝持佛语，为未来世一切大众，欲脱苦者，说是观地法。若观是地者，除八十亿劫，生死之罪。舍身他世，必生净国，心得无疑。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“地想成已，次观宝树。观宝树者，一一观之，作七重行树想。一一树高八千由旬，其诸宝树，七宝花叶，无不具足。一一华叶，作异宝色。琉璃色中，出金色光；颇梨色中，出红色光；马脑色中，出车璖光；车璖色中，出绿真珠光；珊瑚琥珀，一切众宝，以为映饰。妙真珠网，弥覆树上，一一树上有七重网，一一网闲有五百亿妙华宫殿，如梵王宫。诸天童子，自然在中，一一童子，有五百亿释迦毘楞伽摩尼宝，以为璎珞。",
                    "zhushu": ""
                },
                {
                    "paragraph": "其摩尼光照百由旬，犹如和合百亿日月，不可具名，众宝闲错色中上者。此诸宝树，行行相当，叶叶相次，于众叶闲，生诸妙花，花上自然有七宝果。一一树叶，纵广正等，二十五由旬；其叶千色，有百种画，如天缨珞；有众妙华，作阎浮檀金色；如旋火轮，宛转叶闲，踊生诸果，如帝释甁。",
                    "zhushu": ""
                },
                {
                    "paragraph": "有大光明，化成幢幡，无量宝盖。是宝盖中，映现三千大千世界一切佛事；十方佛国，亦于中现。见此树已，亦当次第，一一观之，观见树茎、枝叶、华果，皆令分明。是为树想，名第四观。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“树想成已，次当想水。欲想水者，极乐国土，有八池水。一一池水，七宝所成；其宝柔软，从如意珠王生，分为十四支；一一支作七宝色。黄金为渠，渠下皆以杂色金刚，以为底沙。一一水中，有六十亿七宝莲花，一一莲花，团圆正等，十二由旬。其摩尼水流注华闲，寻树上下。其声微妙，演说苦、空、无常、无我、诸波罗蜜，复有赞叹，诸佛相好者。从如意珠王，踊出金色微妙光明，其光化为百宝色鸟，和鸣哀雅，常赞念佛、念法、念僧，是为八功德水想，名第五观。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“众宝国土，一一界上，有五百亿宝楼，其楼阁中，有无量诸天，作天伎乐。又有乐器，悬处虚空，如天宝幢，不鼓自鸣。此众音中，皆说念佛、念法、念比丘僧。此想成已，名为粗见极乐世界宝树、宝地、宝池，是为总观想，名第六观。若见此者，除无量亿劫极重恶业，命终之后，必生彼国。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“谛听，谛听！善思念之。吾当为汝，分别解说，除苦恼法，汝等忆持，广为大众，分别解说。”说是语时，无量寿佛住立空中，观世音、大势至，是二大士侍立左右。光明炽盛，不可具见，百千阎浮檀金色，不可为比。",
                    "zhushu": ""
                },
                {
                    "paragraph": "时，韦提希见无量寿佛已。接足作礼，白佛言：“世尊！我今因佛力故，得见无量寿佛及二菩萨，未来众生，当云何观无量寿佛及二菩萨？”",
                    "zhushu": ""
                },
                {
                    "paragraph": "佛告韦提希：“欲观彼佛者，当起想念，于七宝地上，作莲花想，令其莲花，一一叶作百宝色。有八万四千脉，犹如天画；一一脉有八万四千光，了了分明，皆令得见。华叶小者，纵广二百五十由旬；如是莲华，有八万四千大叶，一一叶闲，有百亿摩尼珠王，以为映饰。一一摩尼珠放千光明，其光如盖，七宝合成，遍覆地上。释迦毘楞伽摩尼宝，以为其台，此莲花台；八万金刚甄叔迦宝、梵摩尼宝、妙真珠网，以为交饰于其台上，自然而有四柱宝幢，一一宝幢，如百千万亿须弥山；幢上宝缦，如夜摩天宫。复有五百亿微妙宝珠，以为映饰。一一宝珠，有八万四千光，一一光作八万四千异种金色，一一金色，遍其宝土，处处变化，各作异相；或为金刚台，或作真珠网，或作杂花云，于十方面，随意变现，施作佛事，是为花座想，名第七观。”",
                    "zhushu": ""
                },
                {
                    "paragraph": "佛告阿难：“如此妙花，是本法藏比丘，愿力所成，若欲念彼佛者，当先作此妙花座想。作此想时，不得杂观；皆应一一观之，一一叶，一一珠，一一光，一一台，一一幢，皆令分明，如于镜中，自见面像。此想成者，灭除五百亿劫生死之罪，必定当生极乐世界。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“见此事已，次当想佛。所以者何？诸佛如来，是法界身，遍入一切众生心想中；是故汝等心想佛时，是心即是三十二相、八十随形好。是心作佛，是心是佛。诸佛正遍知海，从心想生。是故应当一心系念，谛观彼佛、多陁阿伽度、阿罗呵、三藐三佛陁。想彼佛者，先当想像。闭目开目，见一宝像，如阎浮檀金色，坐彼华上。像既坐已，心眼得开，了了分明，见极乐国七宝庄严宝地、宝池、宝树行列，诸天宝缦弥覆树上，众宝罗网满虚空中。见如此事，极令明了，如观掌中。",
                    "zhushu": ""
                },
                {
                    "paragraph": "见此事已，复当更作一大莲华，在佛左边，如前莲花等无有异。复作一大莲华，在佛右边，想一观世音菩萨像，坐左华座，亦放金光，如前无异。想一大势至菩萨像，坐右华座。此想成时，佛菩萨像，皆放妙光；其光金色，照诸宝树。一一树下，亦有三莲花，诸莲华上，各有一佛二菩萨像，遍满彼国。此想成时，行者当闻水流、光明及诸宝树、凫鴈、鸳鸯皆说妙法。出定、入定，恒闻妙法。行者所闻，出定之时，忆持不舍，令与修多罗合。若不合者，名为妄想，若与合者，名为粗想见极乐世界。是为想像，名第八观。作是观者，除无量亿劫生死之罪，于现身中，得念佛三昧。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“此想成已，次当更观无量寿佛身相光明。阿难当知！无量寿佛身，如百千万亿夜摩天阎浮檀金色。佛身高六十万亿那由他恒河沙由旬；眉闲白毫，右旋宛转，如五须弥山。佛眼清净，如四大海水，清白分明，身诸毛孔，演出光明，如须弥山。彼佛圆光，如百亿三千大千世界；于圆光中，有百万亿那由他恒河沙化佛；一一化佛，亦有众多无数化菩萨，以为侍者。无量寿佛有八万四千相；一一相中，各有八万四千随形好；一一好中，复有八万四千光明；一一光明，遍照十方世界，念佛众生，摄取不舍。其光相好及与化佛，不可具说；但当忆想，令心明见。",
                    "zhushu": ""
                },
                {
                    "paragraph": "见此事者，即见十方一切诸佛，以见诸佛故，名念佛三昧。作是观者，名观一切佛身，以观佛身故亦见佛心。诸佛心者，大慈悲是，以无缘慈，摄诸众生。作此观者，舍身他世，生诸佛前，得无生忍。是故智者应当系心谛观无量寿佛。观无量寿佛者。从一相好入，但观眉间白毫，极令明了。见眉闲白毫相者，八万四千相好自然当见。见无量寿佛者，即见十方无量诸佛；得见无量诸佛故，诸佛现前受记。是为遍观一切色想，名第九观。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“见无量寿佛，了了分明已，次亦应观观世音菩萨。此菩萨身长八十亿那由他恒河沙由旬，身紫金色，顶有肉髻，项有圆光，面各百千由旬。其圆光中，有五百化佛，如释迦牟尼。一一化佛，有五百菩萨，无量诸天，以为侍者。擧身光中，五道众生，一切色相，皆于中现。顶上毘楞伽摩尼妙宝，以为天冠。其天冠中，有一立化佛，高二十五由旬。",
                    "zhushu": ""
                },
                {
                    "paragraph": "观世音菩萨面，如阎浮檀金色；眉闲毫相，备七宝色，流出八万四千种光明；一一光明，有无量无数百千化佛；一一化佛，无数化菩萨，以为侍者，变现自在满十方界。臂如红莲花色，有八十亿微妙光明，以为璎珞；其璎珞中，普现一切诸庄严事。手掌作五百亿杂莲华色；手十指端，一一指端，有八万四千画，犹如印文。",
                    "zhushu": ""
                },
                {
                    "paragraph": "一一画有八万四千色，一一色有八万四千光，其光柔软，普照一切，以此宝手，接引众生。擧足时，足下有千辐轮相，自然化成五百亿光明台。下足时，有金刚摩尼花，布散一切，莫不弥满。其余身相，众好具足，如佛无异，唯顶上肉髻，及无见顶相，不及世尊。是为观观世音菩萨真实色身相，名第十观。”",
                    "zhushu": ""
                },
                {
                    "paragraph": "佛告阿难：“若欲观观世音菩萨，当作是观。作是观者，不遇诸祸，净除业障，除无数劫生死之罪。如此菩萨，但闻其名，获无量福，何况谛观！若有欲观观世音菩萨者，当先观顶上肉髻，次观天冠。其余众相，亦次第观之，悉令明了，如观掌中。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“次观大势至菩萨，此菩萨身量大小，亦如观世音，圆光面各二百二十五由旬，照二百五十由旬。擧身光明照十方国，作紫金色。有缘众生，皆悉得见。但见此菩萨一毛孔光，即见十方无量诸佛净妙光明。是故号此菩萨名无边光。以智慧光普照一切，令离三涂，得无上力，是故号此菩萨名大势至。",
                    "zhushu": ""
                },
                {
                    "paragraph": "此菩萨天冠，有五百宝莲华，一一宝华，有五百宝台。一一台中，十方诸佛净妙国土广长之相，皆于中现。顶上肉髻，如钵头摩花。于肉髻上，有一宝甁，盛诸光明，普现佛事。余诸身相，如观世音，等无有异。此菩萨行时，十方世界，一切震动，当地动处，各有五百亿宝花。一一宝花，庄严高显，如极乐世界。此菩萨坐时，七宝国土，一时动摇。从下方金光佛刹乃至上方光明王佛刹，于其中闲，无量尘数分身无量寿佛，分身观世音、大势至，皆悉云集极乐国土，侧塞空中，坐莲华座，演说妙法，度苦众生。",
                    "zhushu": ""
                },
                {
                    "paragraph": "作此观者，名为观见大势至菩萨；是为观大势至色身相。观此菩萨者名第十一观，除无数劫阿僧祇生死之罪；作是观者，不处胞胎，常游诸佛净妙国土。此观成已，名为具足观观世音及大势至。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“见此事时，当起想，作心自见，生于西方极乐世界，于莲华中，结跏趺坐，作莲花合想，作莲华开想，莲华开时，有五百色光，来照身想；眼目开想，见佛菩萨，满虚空中，水鸟、树林，及与诸佛，所出音声，皆演妙法，与十二部经合。若出定时，忆持不失。见此事已，名见无量寿佛极乐世界。是为普观想，名第十二观。无量寿佛化身无数，与观世音及大势至，常来至此，行人之所。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：“若欲至心生西方者，先当观于一丈六像，在池水上。如先所说，无量寿佛身量无边，非是凡夫心力所及。然彼如来宿愿力故，有忆想者，必得成就。但想佛像，得无量福，况复观佛具足身相！阿弥陁佛神通如意，于十方国，变现自在。或现大身，满虚空中；或现小身，丈六八尺。所现之形，皆真金色，圆光化佛及宝莲花，如上所说。观世音菩萨及大势至，于一切处身同，众生但观首相，知是观世音，知是大势至，此二菩萨，助阿弥陁佛，普化一切。是为杂想观，名第十三观。作是观者，名为正观。若他观者，名为邪观。”",
                    "zhushu": ""
                },
                {
                    "paragraph": "佛告阿难及韦提希：凡生西方，有九品人。上品上生者，若有众生，愿生彼国者，发三种心，即便往生。何等为三？一者、至诚心。二者、深心。三者、回向发愿心。具三心者，必生彼国。复有三种众生，当得往生。何等为三？一者、慈心不杀，具诸戒行。二者、读诵大乘方等经典。三者、修行六念，回向发愿，生彼佛国。具此功德，一日乃至七日，即得往生。生彼国时，此人精进勇猛故，阿弥陁如来，与观世音及大势至，无数化佛，百千比丘，声闻大众，无量诸天，七宝宫殿，观世音菩萨，执金刚台，与大势至菩萨，至行者前。阿弥陁佛，放大光明，照行者身，与诸菩萨，授手迎接。",
                    "zhushu": ""
                },
                {
                    "paragraph": "观世音、大势至与无数菩萨，赞叹行者，劝进其心。行者见已，欢喜踊跃。自见其身，乘金刚台，随从佛后，如弹指顷，往生彼国。生彼国已，见佛色身，众相具足。见诸菩萨，色相具足。光明宝林，演说妙法。闻已即悟，无生法忍。经须臾闲，历事诸佛，遍十方界，于诸佛前，次第受记。还至本国，得无量百千陁罗尼门，是名上品上生者。",
                    "zhushu": ""
                },
                {
                    "paragraph": "上品中生者，不必受持读诵方等经典。善解义趣，于第一义，心不惊动，深信因果，不谤大乘，以此功德，回向愿求，生极乐国。行此行者，命欲终时，阿弥陁佛，与观世音及大势至、无量大众，眷属围绕，持紫金台，至行者前赞言：“法子！汝行大乘，解第一义，是故我今，来迎接汝。”与千化佛，一时授手。行者自见，坐紫金台，合掌叉手，赞叹诸佛，如一念顷，即生彼国，七宝池中。",
                    "zhushu": ""
                },
                {
                    "paragraph": "此紫金台，如大宝花，经宿即开。行者身作紫磨金色，足下亦有七宝莲华。佛及菩萨，俱放光明，照行者身，目即开明。因前宿习，普闻众声，纯说甚深，第一义谛。即下金台，礼佛合掌，赞叹世尊。经于七日，应时即于阿耨多罗三藐三菩提，得不退转。应时即能飞至十方，历事诸佛，于诸佛所，修诸三昧。经一小劫，得无生法忍现前受记。是名上品中生者。",
                    "zhushu": ""
                },
                {
                    "paragraph": "上品下生者，亦信因果，不谤大乘，但发无上道心，以此功德，回向愿求生极乐国。彼行者命欲终时，阿弥陁佛及观世音幷大势至，与诸眷属，持金莲华，化作五百化佛，来迎此人。五百化佛一时授手，赞言：“法子！汝今清净，发无上道心，我来迎汝。”见此事时，即自见身，坐金莲花。坐已华合，随世尊后，即得往生七宝池中。一日一夜，莲花乃开，七日之中，乃得见佛。虽见佛身，于众相好，心不明了，于三七日后，乃了了见。闻众音声，皆演妙法。游历十方，供养诸佛。于诸佛前，闻甚深法，经三小劫，得百法明门，住欢喜地。是名上品下生者。是名上辈生想，名第十四观。作是观者，名为正观。若他观者，名为邪观。",
                    "zhushu": ""
                },
                {
                    "paragraph": "佛告阿难及韦提希：中品上生者，若有众生，受持五戒，持八戒斋，修行诸戒，不造五逆，无众过恶；以此善根，回向愿求生于西方极乐世界。行者临命终时，阿弥陁佛，与诸比丘，眷属围绕，放金色光，至其人所，演说苦、空、无常、无我，赞叹出家，得离众苦。行者见已，心大欢喜。自见己身，坐莲花台，长跪合掌，为佛作礼。未擧头顷，即得往生极乐世界，莲花寻开。当华敷时，闻众音声，赞叹四谛，应时即得阿罗汉道，三明、六通、具八解脱；是名中品上生者。",
                    "zhushu": ""
                },
                {
                    "paragraph": "中品中生者，若有众生，若一日一夜，持八戒斋，若一日一夜，持沙弥戒，若一日一夜，持具足戒，威仪无缺。以此功德，回向愿求生极乐国。戒香薰修，如此行者，命欲终时，见阿弥陁佛，与诸眷属，放金色光，持七宝莲花，至行者前，行者自闻空中有声，赞言：“善男子！如汝善人，随顺三世诸佛教故，我来迎汝。”行者自见，坐莲花上，莲花即合，生于西方极乐世界。在宝池中，经于七日，莲花乃敷。花既敷已，开目合掌，赞叹世尊。闻法欢喜，得须陁洹，经半劫已，成阿罗汉；是名中品中生者。",
                    "zhushu": ""
                },
                {
                    "paragraph": "中品下生者，若有善男子，善女人，孝养父母，行世仁义，此人命欲终时，遇善知识，为其广说阿弥陁佛国土乐事，亦说法藏比丘四十八大愿。闻此事已，寻即命终。譬如壮士屈申臂顷，即生西方极乐世界。生经七日，遇观世音及大势至，闻法欢喜，得须陁洹。过一小劫，成阿罗汉。是名中品下生者。是名中辈生想，名第十五观。作是观者，名为正观。若他观者，名为邪观。",
                    "zhushu": ""
                },
                {
                    "paragraph": "佛告阿难及韦提希：下品上生者，或有众生，作众恶业，虽不诽谤方等经典，如此愚人，多造恶法，无有惭愧，命欲终时，遇善知识，为赞大乘十二部经首题名字。以闻如是诸经名故，除却千劫极重恶业。智者复教合掌叉手，称南无阿弥陁佛。称佛名故，除五十亿劫生死之罪。尔时彼佛，即遣化佛，化观世音，化大势至至行者前，赞言：“善哉！善男子！汝称佛名故，诸罪消灭，我来迎汝。”作是语已，行者即见，化佛光明遍满其室，见已欢喜，即便命终！乘宝莲华，随化佛后，生宝池中，经七七日，莲华乃敷。当花敷时，大悲观世音菩萨及大势至菩萨，放大光明，住其人前，为说甚深十二部经。闻已信解，发无上道心。经十小劫，具百法明门，得入初地；是名下品上生者；得闻佛名、法名及闻僧名，闻三宝名，即得往生。",
                    "zhushu": ""
                },
                {
                    "paragraph": "佛告阿难及韦提希：“下品中生者，或有众生，毁犯五戒，八戒及具足戒，如此愚人，偸僧祇物，盗现前僧物，不净说法，无有惭愧，以诸恶法，而自庄严。如此罪人，以恶业故，应堕地狱。命欲终时，地狱众火，一时俱至。遇善知识，以大慈悲，即为赞说，阿弥陁佛十力威德，广赞彼佛光明神力，亦赞戒、定、慧、解脱、解脱知见。此人闻已，除八十亿劫生死之罪。地狱猛火，化为凉风，吹诸天华。华上皆有化佛菩萨，迎接此人。如一念顷，即得往生七宝池中莲华之内，经于六劫，莲华乃敷。当华敷时，观世音、大势至，以梵音声，安慰彼人，为说大乘甚深经典。闻此法已，应时即发无上道心。是名下品中生者。”",
                    "zhushu": ""
                },
                {
                    "paragraph": "佛告阿难及韦提希：下品下生者，或有众生，作不善业、五逆、十恶，具诸不善。如此愚人，以恶业故，应堕恶道，经历多劫，受苦无穷。如此愚人，临命终时，遇善知识，种种安慰，为说妙法，教令念佛，彼人苦逼，不遑念佛。善友告言：“汝若不能念彼佛者，应称敀命无量寿佛。”如是至心，令声不绝，具足十念称南无阿弥陁佛。称佛名故，于念念中，除八十亿劫生死之罪。命终之时，见金莲花，犹如日轮，住其人前，如一念顷，即得往生极乐世界。于莲花中，满十二大劫，莲花方开。当花敷时，观世音、大势至，以大悲音声，即为其人，广说实相，除灭罪法。闻已欢喜，应时即发菩提之心；是名下品下生者。是名下辈生想，名第十六观。",
                    "zhushu": ""
                },
                {
                    "paragraph": "尔时，世尊说是语时，韦提希与五百侍女，闻佛所说，应时即见极乐世界广长之相，得见佛身及二菩萨，心生欢喜，叹未曾有，豁然大悟，得无生忍。五百侍女，发阿耨多罗三藐三菩提心，愿生彼国。世尊悉记，皆当往生，生彼国已，获得诸佛现前三昧。无量诸天，发无上道心。",
                    "zhushu": ""
                },
                {
                    "paragraph": "尔时阿难，即从座起，前白佛言：“世尊！当何名此经？此法之要，当云何受持？”佛告阿难：“此经名观极乐国土无量寿佛观世音菩萨大势至菩萨亦名净除业障生诸佛前。汝当受持，无令忘失！行此三昧者，现身得见无量寿佛及二大士。若善男子及善女人，但闻佛名，二菩萨名，除无量劫生死之罪，何况忆念！若念佛者，当知此人，即是人中，芬陁利花，观世音菩萨、大势至菩萨，为其胜友，当坐道场，生诸佛家。”",
                    "zhushu": ""
                },
                {
                    "paragraph": "佛告阿难：“汝好持是语，持是语者，即是持无量寿佛名。”",
                    "zhushu": ""
                },
                {
                    "paragraph": "佛说此语时，尊者目连、尊者阿难及韦提希等，闻佛所说，皆大欢喜。",
                    "zhushu": ""
                },
                {
                    "paragraph": "尔时世尊，足步虚空，还耆阇崛山。尔时，阿难广为大众，说如上事。无量人、天龙神、夜叉，闻佛所说，皆大欢喜，礼佛而退。",
                    "zhushu": ""
                }
            ]
        }
    ]
}