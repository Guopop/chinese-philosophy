咨五才之并用，寔水德之灵长。惟岷山之导江，初发源乎滥觞。聿经始于洛沬，拢万川乎巴梁。冲巫峡以迅激，跻江津而起涨。极泓量而海运，状滔天以淼茫。总括汉泗，兼包淮湘。并吞沅澧，汲引沮漳。源二分于崌崃，流九派乎浔阳。鼓洪涛于赤岸，沦余波乎柴桑。纲络群流，商搉涓浍表神委于江都，混流宗而东会。注五湖以漫漭，灌三江而漰沛。滈汗六州之域，经营炎景之外。所以作限于华裔，壮天地之崄介。

呼吸万里，吐纳灵潮。自然往复，或夕或朝。激逸势以前驱，乃鼓怒而作涛。峨嵋为泉阳之揭，玉垒作东别之标。衡霍磊落以连镇，巫庐嵬崫而比峤。协灵通气，濆薄相陶。流风蒸雷，腾虹扬霄。出信阳而长迈，淙大壑与沃焦。

若乃巴东之峡，夏后疏凿。绝岸万丈，壁立赮駮。虎牙嵥竖以屹崒，荆门阙竦而磐礡。圆渊九回以悬腾，湓流雷呴而电激。骇浪暴洒，惊波飞薄。迅澓增浇，涌湍叠跃。砯岩鼓作，漰湱泶灂。㵗㶔𤃫𣸎，溃濩㳚漷。潏湟淴泱，㶖㴸㶒瀹。漩澴荥瀯，渨㵽濆瀑。溭淢浕涓，龙鳞结络。碧沙瀢𣵺而往来，巨石硉矹以前却。潜演之所汩淈，奔溜之所磢错。厓隒为之泐嵃，埼岭为之嵒崿。幽𧯑积岨，礐硞䃕礭。

若乃曾潭之府，灵湖之渊。澄澹汪洸，㲿滉囦泫。泓汯浻澋，涒邻㘤潾。混澣灦涣，流映扬焆。溟漭渺湎，汗汗沺沺。察之无象，寻之无边。气滃渤以雾杳，时郁律其如烟。类肧浑之未凝，象太极之构天。长波浃渫，峻湍崔嵬。盘涡谷转，凌涛山颓。阳侯砐硪以岸起，洪澜涴演而云回。峾沦溛瀤，乍浥乍堆。豃如地裂，豁若天开。触曲厓以萦绕，骇崩浪而相礧。鼓㕉窟以漰渤，乃湓涌而驾隈。

鱼则江豚海狶，叔鲔王鳣。䱻鰊𩺭鲉，鲮鳐鯩鲢。或鹿觡象鼻，或虎状龙颜。鳞甲鏙错，焕烂锦斑。扬鳍掉尾，喷浪飞唌。排流呼哈，随波游延。或爆采以晃渊，或吓鳃乎岩间。介鲸乘涛以出入，鯼鮆顺时而往还。

尔其水物怪错，则有潜鹄鱼牛，虎蛟钩蛇。蜦𧐕鲎蝞，鲼𪓛𪓬𪓹。王珧海月，土肉石华。三蝬𧉈江，鹦螺蜁蜗。璅蛣腹蟹，水母目虾。紫蚢如渠，洪蚶专车。琼蚌晞曜以莹珠，石砝应节而扬葩。蜛蝫森衰以垂翘，玄蛎磈磥而碨䃁。或泛潋于潮波，或混沦乎泥沙。

若乃龙鲤一角，奇鸧九头。有鳖三足，有龟六眸。赪蟞胏跃而吐玑，文魮磬鸣以孕璆。䖺䗤拂翼而掣耀，神蜧蝹蜦以沉游。𩣡马腾波以嘘蹀，水兕雷咆乎阳侯。渊客筑室于岩底，鲛人构馆于悬流。雹布余粮，星离沙镜。青纶竞纠，缛组争映。紫菜荧晔以丛被，绿苔鬖髿乎研上。石帆蒙笼以盖屿，蓱实时出而漂泳。

其下则金矿丹砾，云精爥银。珕珋璿瑰，水碧潜琘。鸣石列于阳渚，浮磬肆乎阴滨。或颎彩轻涟，或焆曜崖邻。林无不溽，岸无不津。

其羽族也，则有晨鹄天鸡，鴢鷔鸥𩿁。阳鸟爰翔，于以玄月。千类万声，自相喧聒。濯翮疏风，鼓翅𦒑䎀。挥弄洒珠，拊拂瀑沫。集若霞布，散如云豁。产毻积羽，往来勃碣。

橉杞稹薄于浔涘，栛梿森岭而罗峰。桃枝筼筜，实繁有丛。葭蒲云蔓，䙬以兰红。扬皜毦，擢紫茸。荫潭隩，被长江。繁蔚芳蓠，隐蔼水松。涯灌芊萰，潜荟葱茏。

鲮鯥䟸跼于垠隒，㺍獭𦖠瞲乎厱空。迅蜼临虚以骋巧，孤玃登危而雍容。夔㸸翘踛于夕阳，鸳雏弄翮乎山东。

因岐成渚，触涧开渠。漱壑生浦，区别作湖。磴之以瀿瀷，渫之以尾闾。标之以翠蘙，泛之以游菰。播匪艺之芒种，挺自然之嘉蔬。鳞被菱荷，攒布水蓏。翘茎瀵橤，濯颖散裹。随风猗萎，与波潭遝。流光潜映，景炎霞火。

其旁则有云梦雷池，彭蠡青草，具区洮滆，朱浐丹漅。极望数百，沆瀁皛溔。爰有包山洞庭，巴陵地道。潜逵傍通，幽岫窈窕。金精玉英瑱其里，瑶珠怪石琗其表。骊虬摎其址，梢云冠其㟽。海童之所巡游，琴高之所灵矫。冰夷倚浪以傲睨，江妃含嚬而矊眇。抚凌波而凫跃，吸翠霞而夭矫。

若乃宇宙澄寂，八风不翔。舟子于是搦棹，涉人于是㩘榜。漂飞云，运艅艎。舳舻相属，万里连樯。溯洄沿流，或渔或商。赴交益，投幽浪。竭南极，穷东荒。尔乃𥉆雰祲于清旭，觇五两之动静。长风颹以增扇，广莫䬅而气整。徐而不䬐，疾而不猛。鼓帆迅越，䞟涨截泂。凌波纵柂，电往杳溟。䨴如晨霞孤征，眇若云翼绝岭。倏忽数百，千里俄顷。飞廉无以睎其踪，渠黄不能企其景。

于是芦人渔子，摈落江山，衣则羽褐，食惟蔬鱻。栫淀为涔，夹潀罗筌。筩洒连锋，罾䍣比船。或挥轮于悬埼，或中濑而横旋。忽忘夕而宵归，咏采菱以叩舷。傲自足于一呕，寻风波以穷年。

尔乃域之以盘岩，豁之以洞壑，疏之以遝汜，鼓之以朝夕。川流之所归凑，云雾之所蒸液。珍怪之所化产，傀奇之所窟宅。纳隐沦之列真，挺异人乎精魄。播灵润于千里，越岱宗之触石。及其谲变儵怳，符祥非一。动应无方，感事而出。经纪天地，错综人术。妙不可尽之于言，事不可穷之于笔。

若乃岷精垂曜于东井，阳侯遯形乎大波。奇相得道而宅神，乃协灵爽于湘娥。骇黄龙之负舟，识伯禹之仰嗟。壮荆飞之擒蛟，终成气乎太阿。悍要离之图庆，在中流而推戈。悲灵均之任石，叹渔父之櫂歌。想周穆之济师，驱八骏于鼋鼍。感交甫之丧珮，愍神使之婴罗。焕大块之流形，混万尽于一科。保不亏而永固，禀元气于灵和。考川渎而妙观，实莫著于江河。