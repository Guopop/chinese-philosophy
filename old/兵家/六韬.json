{
    "name": "六韬",
    "author": "周·吕望",
    "chapters": [
        {
            "name": "文韬·文师第一",
            "paragraphs": [
                {
                    "paragraph": "文王将田，史编布卜曰：“田于渭阳，将大得焉。非龙非螭，非虎非罴，兆得公侯，天遗汝师，以之佐昌，施及三王。”文王曰：“兆致是乎？”史编曰：“编之太祖史畴，为禹占得皋陶，兆比于此。”文王乃斋三日，乘田车，驾田马，田于渭阳，卒见太公坐茅以渔。文王劳而问之曰：“子乐渔邪？”太公曰：“臣闻君子乐得其志，小人乐得其事。今吾渔甚有似也，殆非乐之也。”文王曰：“何谓其有似也？”太公曰：“钓有三权：禄等以权，死等以权，官等以权。夫钓以求得也，其情深，可以观大矣。”文王曰：“愿闻其情。”太公曰：“源深而水流，水流而鱼生之，情也；根深而木长，木长而实生之，情也；君子情同而亲合，亲合而事生之，情也。言语应对者，情之饰也；言至情者，事之极也。今臣言至情不讳，君其恶之乎？”文王曰：“唯仁人能受至谏，不恶至情。何为其然？”太公曰：“缗微饵明，小鱼食之；缗调饵香，中鱼食之；缗隆饵丰，大鱼食之。夫鱼食其饵，乃牵于缗；人食其禄，乃服于君。故以饵取鱼，鱼可杀；以禄取人，人可竭；以家取国，国可拔；以国取天下，天下可毕。呜呼！曼曼緜緜，其聚必散；嘿嘿昧昧，其光必远。微哉！圣人之德，诱乎独见；乐哉！圣人之虑，各归其次，而树敛焉。”文王曰：“树敛何若而天下归之？”太公曰：“天下非一人之天下，乃天下之天下也。同天下之利者，则得天下，擅天下之利者，则失天下。天有时，地有财，能与人共之者，仁也。仁之所在，天下归之。免人之死，解人之难，救人之患，济人之急者，德也。德之所在，天下归之。与人同忧同乐，同好同恶者，义也。义之所在，天下赴之。凡人恶死而乐生，好德而归利，能生利者，道也。道之所在，天下归之。”文王再拜曰：“允哉！敢不受天之诏命乎！”乃载与俱归，立为师。"
                }
            ]
        },
        {
            "name": "文韬·盈虚第二",
            "paragraphs": [
                {
                    "paragraph": "文王问太公曰：“天下熙熙，一盈一虚，一治一乱，所以然者何也？其君贤不肖不等乎？其天时变化自然乎？”太公曰：“君不肖，则国危而民乱，君贤圣，则国安而民治。祸福在君，不在天时。”文王曰：“古之贤君，可得闻乎？”太公曰：“昔者帝尧之王天下，上世所谓贤君也。”文王曰：“其治如何？”太公曰：“帝尧王天下之时，金银珠玉不饰，锦绣文绮不衣，奇怪珍异不视，玩好之器不宝，淫泆之乐不听，宫垣屋室不垩，甍桷椽楹不斲，茅茨徧庭不剪，鹿裘御寒，布衣掩形，粝粱之饭，藜藿之羹，不以役作之故，害民耕绩之时，削心约志，从事乎无为。吏忠正奉法者尊其位，廉洁爱人者厚其禄。民有孝慈者爱敬之，尽力农桑者慰勉之。旌别淑德，表其门闾，平心正节，以法度禁邪伪。所憎者有功必赏，所爱者有罪必罚。存养天下鳏寡孤独，振赡祸亡之家。其自奉也甚薄，其赋役也甚寡。故万民富乐而无饥寒之色，百姓戴其君如日月，亲其君如父母。”文王曰：“大哉！贤君之德也。”"
                }
            ]
        },
        {
            "name": "文韬·国务第三",
            "paragraphs": [
                {
                    "paragraph": "文王问太公曰：“愿闻为国之大务，欲使主尊人安，为之奈何？”太公曰：“爱民而已。”文王曰：“爱民奈何？”太公曰：“利而勿害，成而勿败，生而勿杀，与而勿夺，乐而勿苦，喜而勿怒。”文王曰：“敢请释其故。”太公曰：“民不失务，则利之；农不失时，则成之；省刑罚，则生之；薄赋敛，则与之；俭宫室台榭，则乐之；吏清不苛扰，则喜之。民失其务，则害之；农失其时，则败之；无罪而罚，则杀之；重赋敛，则夺之；多营宫室台榭以疲民力，则苦之；吏浊苛扰，则怒之。故善为国者，驭民如父母之爱子，如兄之爱弟。见其饥寒，则为之忧，见其劳苦，则为之悲。赏罚如加于身，赋敛如取己物。此爱民之道也。”"
                }
            ]
        },
        {
            "name": "文韬·大礼第四",
            "paragraphs": [
                {
                    "paragraph": "文王问太公曰：“君臣之礼如何？”太公曰：“为上唯临，为下唯沈。临而无远，沈而无隐。为上唯周，为下唯定。周则天也，定则地也。或天或地，大礼乃成。”文王曰：“主位如何？”太公曰：“安徐而静，柔节先定，善与而不争，虚心平志，待物以正。”文王曰：“主听如何？”太公曰：“勿妄而许，勿逆而担。许之则失守，拒之则闭塞。高山仰之，不可极也；深渊度之，不可测也。神明之德，正静其极。”文王曰：“主明如何？”太公曰：“目贵明，耳贵聪，心贵智。以天下之目视，则无不见也，以天下之耳听，则无不闻也，以天下之心虑，则无不知也。辐凑并进，则明不蔽矣。”"
                }
            ]
        },
        {
            "name": "文韬·明传第五",
            "paragraphs": [
                {
                    "paragraph": "文王寝疾，召太公望，太子发在侧，曰：“呜呼！天将弃予，周之社稷将以属汝。今予欲师至道之言，以明传之子孙。”太公曰：“王何所问？”文王曰：“先圣之道，其所止，其所起，可得闻乎？”太公曰：“见善而怠，时至而疑，知非而处，此三者，道之所止也。柔而静，恭而敬，强而弱，忍而刚，此四者，道之所起也。故义胜欲则昌，欲胜义则亡，敬胜怠则吉，怠胜敬则灭。”"
                }
            ]
        },
        {
            "name": "文韬·六守第六",
            "paragraphs": [
                {
                    "paragraph": "文王问太公曰：“君国主民者，其所以失之者何也？”太公曰：“不慎所与也。人君有六守三宝。”文王曰：“六守何也？”太公曰：“一曰仁，二曰义，三曰忠，四曰信，五曰勇，六曰谋，是谓六守。”文王曰：“慎择六守者何？”太公曰：“富之而观其无犯，贵之而观其无骄，付之而观其无转，使之而观其无隐，危之而观其无恐，事之而观其无穷。富之而不犯者，仁也；贵之而不骄者，义也；付之而不转者，忠也；使之而不隐者，信也；危之而不恐者，勇也；事之而不穷者，谋也。人君无以三宝借人，借人则君失其威。”文王曰：“敢问三宝。”太公曰：“大农、大工、大商，谓之三宝。农一其乡，则谷足；工一其乡，则器足；商一其乡，则货足。三宝各安其处，民乃不虑。无乱其乡，无乱其族，臣无富于君，都无大于国。六守长则君昌，三宝完则国安。”"
                }
            ]
        },
        {
            "name": "文韬·守土第七",
            "paragraphs": [
                {
                    "paragraph": "文王问太公曰：“守士奈何？”太公曰：“无疏其亲，无怠其众，抚其左右，御其四旁。无借人国柄，借人国柄，则失其权。无掘壑而附丘，无舍本而治末。日中必彗，操刀必割，执斧必伐。日中不彗，是谓失时；操刀不割，失利之期；执斧不伐，贼人将来。涓涓不塞，将为江河；荧荧不救，炎炎奈何；两叶不去，将用斧柯。是故人君必从事于富，不富无以为仁，不施无以合亲。疏其亲则害，失其众则败。无借人利器。借人利器，则为人所害，而不终其正也。”王曰：“何谓仁义？”太公曰：“敬其众，合其亲。敬其众则和，合其亲则喜，是谓仁义之纪。无使人夺汝威，因其明，顺其常。顺者任之以德，逆者绝之以力。敬之无疑，天下和服。”"
                }
            ]
        },
        {
            "name": "文韬·守国第八",
            "paragraphs": [
                {
                    "paragraph": "文王问太公曰：“守国奈何？”太公曰：“斋将语君天地之经，四时所生，仁圣之道，民机之情。”王即斋七日，北面再拜而问之。太公曰：“天生四时，地生万物，天下有民，仁圣牧之。故春道生，万物荣；夏道长，万物成；秋道敛，万物盈；冬道藏，万物寻。盈则藏，藏则复起，莫知所终，莫知所始。圣人配之，以为天地经纪。故天下治，仁圣藏；天下乱，仁圣昌。至道其然也。圣人之在天地间也，其宝固大矣。因其常而视之，则民安。夫民动而为机，机动而得失争矣。故发之以其阴，会之以其阳，为之先唱，天下和之。极反其常，莫进而争，莫退而让。守国如此，与天地同光。"
                }
            ]
        },
        {
            "name": "文韬·上贤第九",
            "paragraphs": [
                {
                    "paragraph": "文王问太公曰：“王人者，何上何下，何取何去，何禁何止？”太公曰：“王人者，上贤下不肖，取诚信，去诈伪，禁暴乱，止奢侈。故王人者，有六贼七害。”文王曰：“愿闻其道。”太公曰：“夫六贼者，一曰，臣有大作宫室池榭，游观倡乐者，伤王之德；二曰，民有不事农桑、任气游侠，犯历法禁，不从吏教者，伤王之化；三曰，臣有结朋党、蔽贤智、鄣主明者，伤王之权；四曰，士有抗志高节以为气势，外交诸侯、不重其主者，伤王之威；五曰，臣有轻爵位、贱有司，羞为上犯难者，伤功臣之劳；六曰，强宗侵夺、陵侮贫弱者，伤庶人之业。七害者：一曰，无智略权谋，而以重赏尊爵之故，强勇轻战，侥幸于外，王者慎勿使为将；二曰，有名无实，出入异言，掩善扬恶，进退为巧，王者慎勿与谋；三曰，朴其身躬，恶其衣服，语无为以求名，言无欲以求利，此伪人也，王者慎勿近；四曰，奇其冠带，伟其衣服，博闻辩辞，虚论高议，以为容美，穷居静处，而诽时俗，此奸人也，王者慎勿宠；五曰，谗佞苟得，以求官爵，果敢轻死，以贪禄秩，不图大事，得利而动，以高谈虚论说于人主，王者慎勿使；六曰，为雕文刻镂，技巧华饰，而伤农事，王者必禁之；七曰伪方异侮、巫蛊左道，不祥之言，幻惑良民，王者必止之。故民不尽力，非吾民也；士不诚信，非吾士也；臣不忠谏，非吾臣也；吏不平洁爱人，非吾吏也；相不能富国强兵、调和阴阳，以安万乘之主，正群臣，定名实，明赏罚，乐万民，非吾相也。夫王者之道如龙首，高居而远望，深视而审听，示其形，隐其情，若天之高不可极也，若渊之深不可测也。故可怒而不怒，奸臣乃作；可杀而不杀，大贼乃发；兵势不行，敌国乃强。”文王曰：“善哉！”"
                }
            ]
        },
        {
            "name": "文韬·举贤第十",
            "paragraphs": [
                {
                    "paragraph": "文王问太公曰：“君务举贤而不获其功，世乱愈甚，以至危亡者，何也？”太公曰：“举贤而不用，是有举贤之名，而无用贤之实也。”文王曰：“其失安在？”太公曰：“其失在君好用世俗之所誉，而不得真贤也。”文王曰：“何如？”太公曰：“君以世俗之所誉者为贤，以世俗之所毁者为不肖，则多党者进，少党者退。若是，则群邪此周而蔽贤，忠臣死于无罪，奸臣以虚誉取爵位。是以世乱愈甚，则国不免于危亡。”文王曰：“举贤奈何？”太公曰：“将相分职，而各以官名举人，按名督实，选才考能，令实当其名，名当其实，则得举贤之道也。”"
                }
            ]
        },
        {
            "name": "文韬·赏罚第十一",
            "paragraphs": [
                {
                    "paragraph": "文王问太公曰：“赏所以存劝，罚所以示惩。吾欲赏一以劝百，罚一以惩众，为之奈何？”太公曰：“凡用赏者贵信，用罚者贵必。赏信罚必于耳目之所闻见，则所不闻见者莫不阴化矣。夫诚畅于天地，通于神明，而况于人乎？”"
                }
            ]
        },
        {
            "name": "武韬·道第十二",
            "paragraphs": [
                {
                    "paragraph": "武王问太公曰：“兵道如何？”太公曰：“凡兵之道，莫过乎一。一者，能独往独来。黄帝曰：“一者，阶于道，几于神，用之在于机，显之在于势，成之在于君。”故圣王号兵为凶器，不得已而用之。今商王知存而不知亡，知乐而不知殃。夫存者非存，在于虑亡；乐者非乐，在于虑殃。今王已虑其源，岂忧其流乎？”武王曰：“两军相遇，彼不可来，此不可往，各设固备，未敢先发。我欲袭之，不得其利，为之奈何？”太公曰：“外乱而内整，示饥而实饱，内精而外钝。一合一离，一聚一散。阴其谋，密其机，高其垒，伏其锐士，寂若无声，敌不知我所备，欲其西，袭其东。”武王曰：“敌知我情，通我谋，为之奈何？”太公曰：“兵胜之术，密察敌人之机，而速乘其利，复疾击其不意。”"
                }
            ]
        },
        {
            "name": "武韬·发启第十三",
            "paragraphs": [
                {
                    "paragraph": "文王在酆，召太公曰：“呜呼！商王虐极，罪杀不辜，公尚助子忧民，如何？”太公曰：“王其修德以下贤，惠民以观天道。天道无殃，不可先倡；人道无灾，不可先谋。必见天殃，又见人灾，乃可以谋。必见其阳，又见其阴，乃知其心。必见其外，又见其内，乃知其意。必见其疏，又见其亲，乃知其情。行其道，道可致也；从其门，门可入也。立其礼，礼可成也；争其强，强可胜也。全胜不斗，大兵无创，与鬼神通，微哉！微哉！“与人同病相救，同情相成，同恶相助，同好相趋。故无甲兵而胜，无冲机而攻，无沟堑而守。大智不智，大谋不谋，大勇不勇，大利不利。利天下者，天下启之；害天下者，天下闭之。天下者，非一人之天下，乃天下之天下也。取天下者，若逐野兽，而天下皆有分肉之心；若同舟而济，济则皆同其利，败则皆同其害。然则皆有启之，无有闭之也。“无取于民者，取民者也；无取于国者，取国者也；无取于天下者，取天下者也。无取民者民利之，无取国者国利之，无取天下者天下利之。故道在不可见，事在不可闻，胜在不可知。微哉！微哉！鸷鸟将击，卑飞敛翼；猛兽将搏，弭耳俯伏；圣人将动，必有愚色。今彼殷商，众口相惑，纷纷渺渺，好色无极，此亡国之征也。吾观其野，草菅胜谷；吾观其众，邪曲胜直；吾观其吏，暴虐残贼，败法乱刑，上下不觉，此亡国之时也。大明发而万物皆照，大义发而万物皆利，大兵发而万物皆服。大哉！圣人之德，独闻独见，乐哉。"
                }
            ]
        },
        {
            "name": "武韬·文启第十四",
            "paragraphs": [
                {
                    "paragraph": "文王问太公曰：“圣人何守？”太公曰：“何忧何啬，万物皆得。何啬何忧，万物皆遒。政之所施，莫知其化；时之所在，莫知其移。圣人守此而万物化，何穷之有？终而复始，优之游之，展转求之。求而得之，不可不藏。既以藏之，不可不行；既以行之，勿复明之。夫天地不自明，故能长生；圣人不自明，故能名彰。古之圣人，聚人而为家，聚家而为国，聚国而为天下。分封贤人，以为万国，命之曰大纪。陈其政教，顺其民俗，群曲化直，变于形容，万国不通，各乐其所，人爱其上，命之曰大定。呜呼！圣人务静之，贤人务正之，愚人不能正，故与人争。上劳则刑繁，刑繁则民忧，民忧则流亡，上下不安其生，累世不休，命之曰大失。天下之人如流水，障之则止，启之则行，静之则清。呜呼神哉！圣人见其所始，则知其所终。”文王曰：“静之奈何？”太公曰：“天有常形，民有常生，与天下共其生，而天下静矣。太上因之，其次化之。夫民化而从政，是以天无为而成事，民无与而自富，此圣人之德也。”文王曰：“公言乃恊子怀夙夜念之不忘，以用为常。”"
                }
            ]
        },
        {
            "name": "武韬·文伐第十五",
            "paragraphs": [
                {
                    "paragraph": "文王问太公曰：“文伐之法奈何？”太公曰：“凡文伐有十二节：一曰因其所喜，以顺其志。彼将生骄，必有好事。苟能因之，必能去之。二曰亲其所爱，以分其威。一人两心，其中必衰。廷无忠臣，社稷必危；三曰阴赂左右，得情甚深。身内情外，国将生害；四曰辅其淫乐，以广其志。厚赂珠玉，娱以美人。卑辞委听，顺命而合。彼将不争，奸节乃定；五曰严其忠臣，而薄其赂。稽留其使，勿听其事。亟为置代，遗以诚事，亲而信之，其君将复合之。苟能严之，国乃可谋；六曰收其内，闲其外。才臣外相，敌国内侵，国鲜不亡；七曰欲锢其心，必厚赂之。收其左右忠爱，阴示以利，令之轻业，而蓄积空虚；八曰赂以重宝，因与之谋。谋而利之。利之必信，是谓重亲。重亲之积，必为我用。有国而外，其地大败；九曰尊之以名，无难其身。示以大势，从之必信。致其大尊，先为之荣。微饰圣人，国乃大偷；十曰下之必信，以得其情，承意应事，如与同生。既以得之，乃微收之，时及将至，若天丧之。十一曰，塞之以道，人臣无不重贵与富，恶死与咎，阴示大尊，而微输重宝，收其豪杰，内积甚厚，而外为乏，阴纳智士，使图其计，纳勇士使高其气，富贵甚足，而常有繁滋，徒党已具，是谓塞之。有国而塞，安能有国？十二曰，养其乱臣以迷之，进美女淫声以惑之，遗良犬马以劳之，时与大势以诱之，上察而与天下图之，十二节备，乃成武事。所谓上察天，下察地，征已见，乃伐之。”"
                }
            ]
        },
        {
            "name": "武韬·顺启第十六",
            "paragraphs": [
                {
                    "paragraph": "文王问太公曰：“何如而可为天下？”太公曰：“大盖天下，然后能容天下；信盖天下，然后能约天下；仁盖天下，然后能怀天下；恩盖天下，然后能保天下；权盖天下，然后能不失天下。事而不疑，则天运不能移，时变不能迁。此六者备，然后可以为天下政。故利天下者，天下启之；害天下者，天下闭之；生天下者，天下德之；杀天下者，天下贼之；彻天下者，天下通之；穷天下者，天下仇之；安天下者，天下恃之；危天下者，天下灾之。天下者，非一人之天下，唯有道者处之。”"
                }
            ]
        },
        {
            "name": "武韬·三疑第十七",
            "paragraphs": [
                {
                    "paragraph": "武王问太公曰：“予欲立功，有三疑，恐力不能攻强、离亲、散众，为之奈何？”太公曰：“因之，慎谋用财。夫攻强，必养之使强，益之使张。太强必折，太张必缺。攻强以强，离亲以亲，散众以众。“凡谋之道，周密为宝，设之以事，玩之以利，争心必起。欲离其亲，因其所爱，与其宠人，与之所欲，示之所利，因以疏之，无使得志。彼贪利甚喜，遗疑乃止。凡攻之道，必先塞其明，而后攻其强，毁其大，除民之害。淫之以色，啖之以利，养之以味，娱之以乐。既离其亲，必使远民，勿使知谋，扶而纳之，莫觉其意，然后可成。惠施于民，必无忧财。民如牛马，数𫗪食之，从而爱之。心以启智，智以启财，财以启众，众以启贤，贤之有启，以王天下。”"
                }
            ]
        },
        {
            "name": "龙韬·王翼第十八",
            "paragraphs": [
                {
                    "paragraph": "武王问太公曰：“王者帅师，必有股肱羽翼，以成威神，为之柰何？”太公曰：“凡举兵帅师，以将为命。命在通达，不守一术，因能受职，各取所长，随时变化，以为纲纪。故将有股肱羽翼七十二人，以应天道。备数如法，审知命理，殊能异技，万事毕矣。”武王曰：“请问其目。”太公曰：“腹心一人，主潜谋应卒，揆夫消变，总揽计谋，保全民命。谋士五人，主啚安危，虑未萌，论行能，明赏罚，授官位，决嫌疑，定可否。天文三人，主司星历，候风气，推时曰，考符验，校灾异，知人心去就之机。地利三人，主三军行止形势，利害消息，远近险易，水涸山阻，不失地利。兵法九人，主讲论异同，行事成败，简练兵器，刺举非法。通粮四人，主度饮食蓄积，通粮道，致五谷，令三军不困乏。奋威四人，主择材力，论兵革，风驰电击，不知所由。伏鼓旗三人，主伏鼓旗，明耳目，诡符节，谬号令，暗忽往来，出入若神。股肱四人，主任重持难，修沟堑，治壁垒，以备守御。通材三人，主拾遗补过，应偶宾客，论议谈语，消患解结。权士三人，主行奇谲，设殊异，非人所识，行无穷之变。耳目七人，主往来听言视变，览四方之事，军中之情。瓜牙五人，主扬威武，激励三军，使冒难攻锐，无所疑虑。羽翼四人，主扬名誉，震远方，摇动四境，以弱敌心。游士八人，主伺奸侯变，开阖人情，观敌之意，以为间谍。术士二人，主为谲诈，依托鬼神，以惑众心。方士二人，主百药，以治金疮，以痊万病。法筭二人，主计会三军营壁粮食财用出入。"
                }
            ]
        },
        {
            "name": "龙韬·论将第十九",
            "paragraphs": [
                {
                    "paragraph": "武王问太公曰：“论将之道奈何？”太公曰：“将有五材十过。”武王曰：“敢问其目。”太公曰：“所谓五材者，勇、智、仁、信、忠也。勇则不可犯，智则不可乱，仁则爱人，信则不欺，忠则无二心。“所谓十过者，有勇而轻死者，有急而心速者，有贪而好利者，有仁而不忍人者，有智而心怯者，有信而喜信人者，有廉洁而不爱人者，有智而心缓者，有刚毅而自用者，有懦而喜任人者。“勇而轻死者，可暴也；急而心速者，可久也；贪而好利者，可遗也；仁而不忍人者，可劳也；智而心怯者，可窘也；信而喜信人者，可诳也；廉洁而不爱人者，可侮也；智而心缓者，可袭也；刚毅而自用者，可事也；懦而喜任人者，可欺也。故兵者，国之大事，存亡之道，命在于将。将者，国之辅，先王之所重也，故置将不可不察也。故曰：兵不两胜，亦不两败。兵出逾境，期不十日，不有亡国，必有破军杀将。”武王曰：“善哉！”"
                }
            ]
        },
        {
            "name": "龙韬·选将第二十",
            "paragraphs": [
                {
                    "paragraph": "武王问太公曰：“王者举兵，欲简练英雄，知士之高下，为之奈何？”太公曰：“夫士外貌不与中情相应者十五：有严而不肖者，有温良而为盗者，有貌恭敬而心慢者，有外廉谨而内无至诚者，有精精而无情者，有湛湛而无诚者，有好谋而不决者，有如果敢而不能者，有悾悾而不信者，有恍恍惚惚而反忠实者，有诡激而有功效者，有外勇而内怯者，有肃肃而反易人者，有嗃嗃而反静悫者，有势虚形劣而外出无所不至、无所不遂者。天下所贱，圣人所贵，凡人莫知，非有大明，不见其际。此士之外貌不与中情相应者也。”武王曰：“何以知之？”太公曰：“知之有八征：一曰问之以言，以观其辞；二曰穷之以辞，以观其变；三曰与之闲谋，以观其诚；四曰明白显问，以观其德；五曰使之以财，以观其廉；六曰试之以色，以观其贞；七曰告之以难，以观其勇；八曰醉之以酒，以观其态。八征皆备，则贤不肖别矣。"
                }
            ]
        },
        {
            "name": "龙韬·立将第二十一",
            "paragraphs": [
                {
                    "paragraph": "武王问太公曰：“立将之道奈何？”太公曰：“凡国有难，君避正殿，召将而诏之曰：“社稷安危，一在将军。今某国不臣，愿将军帅师应之。”将既受命，乃命太史卜，斋三日，之太庙，钻灵龟，卜吉日，以授斧钺。君入庙门，西面而立；将入庙门，北面而立。君亲操𨱆持首，授将其柄，曰：“从此上至天者，将军制之。”复操斧持柄，授将其刃，曰：“从此下至渊者，将军制之。”见其虚则进，见其实则止。勿以三军为众而轻敌，勿以受命为重而必死，勿以身贵而贱人，勿以独见而违众，勿以辩说为必然。士未坐勿坐，士未食勿食，寒暑必同。如此，则士众必尽死力。将已受命，拜而报君曰：“臣闻国不可从外治，军不可从中御，二心不可以事君，疑志不可以应敌。臣既受命，专斧𨱆　之威，臣不敢生还，愿君亦垂一言之命于臣。君不许臣，臣不敢将。”君许之，乃辞而行。军中之事，不闻君命，皆由将出，临敌决战，无有二心。若此，则无天于上，无地于下，无敌于前，无君于后。是故智者为之谋，勇者为之斗，气厉青云，疾若驰骛，兵不接刃，而敌降服。战胜于外，功立于内，吏迁士赏，百姓欢说，将无咎殃。是故风雨时节，五谷丰熟，社稷安宁。”武王曰：“善哉！”"
                }
            ]
        },
        {
            "name": "龙韬·将威第二十二",
            "paragraphs": [
                {
                    "paragraph": "武王问太公曰：“将何以为威？何以为明？何以为禁止而令行？”太公曰：“将以诛大为威，以赏小为明，以罚审为禁止而令行。故杀一人而三军震者，杀之；赏一人而万人说者，赏之。杀贵大，赏贵小。杀及当路贵重之臣，是刑上极也；赏及牛竖、马洗、廐养之徒，是赏下通也。刑上极，赏下通，是将威之所行也。”"
                }
            ]
        },
        {
            "name": "龙韬·励军第二十三",
            "paragraphs": [
                {
                    "paragraph": "武王问太公曰：“吾欲令三军之众，攻城争先登，野战争先赴，闻金声而怒，闻鼓声而喜，为之奈何？”太公曰：“将有三。”武王曰：“敢问其目。”太公曰：“将冬不服裘，夏不操扇，雨不张盖，名曰礼将。将不身服礼，无以知士卒之寒暑。出隘塞，犯泥涂，将必先下步，名曰力将。将不身服力，无以知士卒之劳苦。军皆定次，将乃就舍；炊者皆熟，将乃就食；军不举火，将亦不举，名曰上欲将。将不身服止欲，无以知士卒之饥饱。将与士卒共寒暑、劳苦、饥饱，故三军之众，闻鼓声则喜，闻金声则怒。高城深池，矢石繁下，士争先登；白刃始合，士争先赴。士非好死而乐伤也，为其将知寒暑饥饱之审，而见劳苦之明也。"
                }
            ]
        },
        {
            "name": "龙韬·阴符第二十四",
            "paragraphs": [
                {
                    "paragraph": "武王问太公曰：“引兵深入诸侯之地，三军卒有缓急，或利或害，吾将以近通远，从中应外，以给三军之用，为之奈何？”太公曰：“主与将有阴符，凡八等。有大胜克敌之符，长一尺；破军擒将之符，长九寸；降城得邑之符，长八寸；却敌报远之符，长七寸；警众坚守之符，长六寸；请粮益兵之符，长五寸；败军亡将之符，长四寸；失利亡士之符，长三寸。诸奉使行符稽留，若符事闻，泄告者，皆诛之。八符者，主将秘闻，所以阴通言语不泄中外相知之术，敌虽圣智，莫之能识。”武王曰：“善哉！”"
                }
            ]
        },
        {
            "name": "龙韬·阴书第二十五",
            "paragraphs": [
                {
                    "paragraph": "武王问太公曰：“引兵深入诸侯之地，主将欲合兵，行无穷之变，图不测之利，其事烦多，符不能明，相去辽远，言语不通，为之奈何？”太公曰：“诸有阴事大虑，当用书不用符，主以书遗将，将以书问主，书皆一合而再离，三发而一知。再离者，分书为三部。三发而一知者，言三人人操一分，相参而不相知情也。此谓阴书，敌虽圣智，莫之能识。”武王曰：“善哉！”"
                }
            ]
        },
        {
            "name": "龙韬·军势第二十六",
            "paragraphs": [
                {
                    "paragraph": "武王问太公曰：“攻伐之道奈何？”太公曰：“资因敌家之动变生于两陈之间，奇正发于无穷之源，故至事不语，用兵不言。且事之至者，其言不足听也；兵之用者，其状不足见也。倏而往，忽而来，能独专而不制者，兵也。“夫兵闻则议，见则图，知则困，辨则危。故善战者不待张军，善除患者理于未生；善胜敌者胜于无形。上战无与战。故争胜于白刃之前者，非良将也；设备于已失之后者，非上圣也；智与众同，非国师也；技与众同，非国工也。事莫大于必克，用莫大于玄默，动莫神于不意，谋莫善于不识。夫先胜者，先见弱于敌而后战者也，故事半而功倍焉。圣人征于天地之动，孰知其纪，循阴阳之道，而从其候，当天地盈缩，因以为常。物有死生，因天地之形，故曰：未见形而战，虽众必败。“善战者居之不挠，见胜则起，不胜则止，故曰：无恐惧，无犹豫。用兵之害，犹豫最大；三军之灾，莫过狐疑。善者见利不失，遇时不疑，失利后时，反受其殃。故智者从之而不释，巧者一决而不犹豫。是以疾雷不及掩耳，迅电不及瞑目，赴之若惊，用之若狂，当之者破，近之者亡，孰能御之？“夫将有所不言而守者，神也；有所不见而视者，明也。故知神明之道者，野无衡敌，对无立国。”武王曰：“善哉。”"
                }
            ]
        },
        {
            "name": "龙韬·奇兵第二十七",
            "paragraphs": [
                {
                    "paragraph": "武王问太公曰：“凡用兵之道，大要何如？”太公曰：“古之善战者，非能战于天上，非能战于地下，其成与败，皆由神势，得之者昌，失之者亡。夫两陈之间，出甲陈兵，纵卒乱行者，所以为变也；深草蓊蘙者，所以逃遁也；溪谷险阻者，所以止车御骑也；隘塞山林者，所以少击众也；坳泽窈冥者，所以匿其形也；清明无隐者，所以战勇力也；疾如流矢、如发机者，所以破精微也；诡伏设奇、远张诳诱者，所以破军擒将也；四分五裂者，所以击圆破方也；困其惊骧者，所以一击十也；因其劳倦暮舍者，所以十击百也；奇伎者，所以越深水、渡江河也；强弩长兵者，所以逾水战也；长关远候、暴疾谬遁者，所以降城服邑也；鼓行喧嚣者，所以行奇谋也；大风甚雨者，所以搏前擒后也；伪称敌使者，所以绝粮道也；谬号令与敌同服者，所以备走北也；战必以义者，所以励众胜敌也；尊爵重赏者，所以劝用命也；严刑罚者，所以进罢怠也；一喜一怒、一与一夺、一文一武、一徐一疾者，所以调和三军、制一臣下也；处高敞者，所以警守也；保阻险者，所以为固也；山林茂秽者，所以默往来也；深沟高垒、粮多者，所以持久也。故曰：“不知战攻之策，不可以语敌；不能分移，不可以语奇；不通治乱，不可以语变。”故曰：将不仁，则三军不亲；将不勇，则三军不锐；将不智，则三军大疑；将不明，则三军大倾；将不精微，则三军失其机；将不常戒，则三军失其备；将不强力，则三军失其职。故将者，人之司命，三军与之俱治，与之俱乱。得贤将者，兵强国昌；不得贤将者，兵弱国亡。”武王曰：“善哉。”"
                }
            ]
        },
        {
            "name": "龙韬·五音第二十八",
            "paragraphs": [
                {
                    "paragraph": "武王问太公曰：“律音之声，可以知三军之消恩、胜负之决乎？”太公曰：“深哉！王之问也。夫律管十二，其要有五音：宫、商、角、征、羽，此其正声也，万代不易。五行之神，道之常也，可以知敌。金、木、水、火、土，各以其胜攻之。古者三皇之世，虚无之情，以制刚强，无有文字，皆由五行。五行之道，天地自然。六甲之分，微妙之神。其法以天清净，无阴云风雨，夜半遣轻骑往至敌人之垒，去九百步外，偏持律管当耳，大呼惊之，有声应管，其来甚微。角声应管，当以白虎；徵声应管，当以玄武；商声应管，当以朱雀；羽声应管，当以勾陈；五管声尽不应者，宫也，当以青龙。此五行之符，佐胜之征，成败之机。”武王曰：“善哉！”太公曰：“微妙之音，皆有外候。”武王曰：“何以知之？”太公曰：“敌人惊动则听之，闻枹鼓之音者，角也；见火光者，征也；闻金铁矛戟之音者，商也；闻人啸呼之音者，羽也；寂寞无闻者，宫也。此五者，声色之符也。”"
                }
            ]
        },
        {
            "name": "龙韬·兵征第二十九",
            "paragraphs": [
                {
                    "paragraph": "武王问太公曰：“吾欲未战，先知敌人之强弱，豫见胜负之征，为之奈何？”太公曰：“胜负之征，精神先见，明将察之，其败在人。谨候敌人出入进退，察其动静，言语祅祥，士卒所告。凡三军说怿，士卒畏法，敬其将命，相喜以破敌，相陈以勇猛，相贤以威武，此强征也。三军数惊，士卒不齐，相恐以敌强，相语以不利，耳目相属，祅言不止，众口相惑，不畏法令，不重其将，此弱征也。三军齐整，陈势已固，深沟高垒，又有大风甚雨之利，三军无故旌旗前指，金铎之声扬以清，鼙鼓之声宛以鸣，此得神明之助，大胜之征也。行陈不固，旌旗乱而相绕，逆大风甚雨之利，士卒恐惧，气绝而不属，戎马惊奔，兵车折轴，金铎之声下以浊，鼙鼓之声湿如沐，此大败之征也。凡攻城围邑，城之气色如死灰，城可屠。城之气出而北，城可克。城之气出而西，城必降；城之气出而南，城不可拔。城之气出而东，城不可攻。城之气出而复入，城主逃北。城之气出而覆我军之上，军必病。城之气出高而无所止，用曰长久。凡攻城围邑，过旬不雷不雨，必亟去之。城必有大辅，此所以知可攻而攻，不可攻而止。”武王曰：“善哉！”"
                }
            ]
        },
        {
            "name": "龙韬·农器第三十",
            "paragraphs": [
                {
                    "paragraph": "武王问太公曰：“天下安定，国家无事，战攻之具，可无修乎？守御之备，可无设乎？”太公曰：“战攻守御之具，尽在于人事。耒耜者，其行马蒺藜也。马牛车舆者，其营垒蔽橹也。锄耰之具，其矛戟也。蓑薛簦笠者，其甲胄干楯也。镢锸斧锯杵臼，其攻城器也。牛马，所以转输粮用也。鸡犬，其伺候也。妇人织纴，其旌旗也。丈夫平壤，其攻城也。春䥽草棘，其战车骑也。夏耨田畴，具战步兵也。秋刈禾薪，其粮食储备也。冬实仓廪，其坚守也。田里相伍，其约束符信也。里有吏，官有长，其将帅也。里有周垣，不得相过，其队分也；输粟收刍，其廪库也；春秋治城郭，修沟渠，其堑垒也。故用兵之具，尽在于人事也。善为国者，取于人事，故必使遂其六畜，辟其田野，安其处所，丈夫治田有亩数，妇人织纴有尺度，是富国强兵之道也。”武王曰：“善哉！”"
                }
            ]
        },
        {
            "name": "虎韬·军用第三十一",
            "paragraphs": [
                {
                    "paragraph": "武王问太公曰：“王者举兵，三军器用，攻守之具，科品众寡，岂有法乎？”太公曰：“大哉，王之问也！夫攻守之具，各有科品，此兵之大威也。”武王曰：“愿闻之。”太公曰：“凡用兵之大数，将甲士万人，法用武冲大扶胥三十六乘，材士强弩矛戟为翼，一车二十四人，推之以八尺车轮，车上立旗鼓，兵法谓之震骇。陷坚陈，败强敌。武翼大橹矛戟扶胥七十二具，材士强弩矛戟为翼，以五尺车轮，绞车连弩自副，陷坚陈，败强敌。提翼小橹扶胥一百四十具，绞车连弩自副，以鹿车轮，陷坚陈，败强敌。大黄参连弩大扶胥三十六乘，材士强弩矛戟为翼，飞凫、电影自副，飞凫，赤茎白羽，以铜为首；电影，青茎赤羽，以铁为首。昼则以缝缟，长六尺，广六寸，为光耀；夜则以白缟，长六尺，广六寸，为流星。陷坚陈，败步骑。大扶胥冲车三十六乘，螳螂武士共载，可以纵击横，可以败敌。辎车骑寇，一名电车，兵法谓之电击。陷坚陈，败步骑。寇夜来前，矛戟扶胥轻车一百六十乘，螳螂武士三人，共载，兵法谓之霆击。陷坚陈，败步骑。方首铁棓维颁，重十二斤，柄长五尺以上，千二百枚，一名天棓。大柯斧，刃长八寸，重八斤，柄长五尺以上，千二百枚，一名天𨱆。　方首铁锤，重八斤，柄长五尺以上，千二百枚，一名天锤。败步骑群寇。飞钩，长八寸，钩芒长四寸，柄长六尺以上，千二百枚，以投其众。”三军拒守：“木螳螂剑刃扶胥，广二丈，百二十具，一名行马。平易地，以步兵败车骑。木蒺藜，去地二尺五寸，百二十具；败步骑，要穷寇，遮走北。轴旋短冲，矛戟扶胥百二十具；黄帝所以败𧈪尤氏。败步骑，要穷寇，遮走北。狭路微径，张铁蒺藜，芒高四寸，广八寸，长六尺以上，千二百具；败步骑。突暝来前促战，白刃接，张地罗，铺两镞蒺藜，参连织女，芒间相去二寸，万二千具。旷野草中，方胸𮣴矛千二百具；张𮣴矛法，高一尺五寸，败步骑，要穷寇，遮走北。狭路微径，地陷铁械锁，参连百二十具，败步骑，要穷寇，遮走北。”垒门拒守：“矛戟小橹十二具，绞车、连弩自副。”三军拒守：“天罗虎落锁连一部，广一丈五尺，高八尺，百二十具。虎落剑刃扶胥，广一丈五尺，高八尺，五百二十具。“渡沟堑：飞桥一间，广一丈五尺，长二丈以上，着转关辘轳八具，以环利通索张之。“渡大水：飞江，广一丈五尺，长二丈以上，八具，以环利通索张之。天浮铁螳螂，矩内圆外，径四尺以上，环络自副，三十二具。以天浮张飞江，济大海，谓之“天潢”，一名“天舡”。“山林野居，结虎落柴营，环利铁锁，长二丈以上，千二百枚。环利大通索，大四寸，长四丈以上，六百枚。环利中通索，大二寸，长四丈以上，二百枚。环利小徽缧，长二丈以上，万二千枚。“天雨，盖重车上板，结枲𬬺铻，广四尺，长四丈以上，车一具，以铁杙张之。“伐木大斧，重八斤，柄长三尺以上，三百枚。“棨镢，刃广六寸，柄长五尺以上，三百枚。铜筑固为垂，长五尺以上，三百枚。“鹰瓜方胸铁杷，柄长七尺以上，三百枚。方胸铁义，柄长七尺以上，三百枚。方胸两枝铁义，柄长七尺以上，三百枚。“芟草木大镰，柄长七尺以上，三百枚。“大橹刀，重八斤，柄长六尺，三百枚。委环铁杙，长三尺以上，三百枚。“㭬杙大锤，重五斤，柄长二尺以上，百二十具。“甲士万人，强弩六千，戟楯二千，矛楯二千，修治攻具，砥砺兵器，巧手三百人。此举兵军用之大数也。”武王曰：“允哉！”"
                }
            ]
        },
        {
            "name": "虎韬·三陈第三十二",
            "paragraphs": [
                {
                    "paragraph": "武王问太公曰：“凡用兵为天陈、地陈、人陈，奈何？”太公曰：“日月星辰斗杓，一左一右，一向一背，此谓天陈。丘陵水泉，亦有前后左右之利，此谓地陈。用车用马，用文用武，此谓人陈。”武王曰：“善哉！”"
                }
            ]
        },
        {
            "name": "虎韬·疾战第三十三",
            "paragraphs": [
                {
                    "paragraph": "武王问太公曰：“敌人围我，断我前后，绝我粮道，为之奈何？”太公曰：“此天下之困兵也，暴用之则胜，徐用之则败。如此者为四武冲陈。以武车骁骑惊乱其军而疾击之，可以横行。”武王曰：“若已出围地，欲因以为胜，为之奈何？”太公曰：“左军疾左，右军疾右，无与敌人争道；中军迭前迭后，敌人虽众，其将可走。”"
                }
            ]
        },
        {
            "name": "虎韬·必出第三十四",
            "paragraphs": [
                {
                    "paragraph": "武王问太公曰：“引兵深入诸侯之地，敌人四合而围我，断我归道，绝我粮食。敌人既众，粮食甚多，险阻又固，我欲必出，为之奈何？”太公曰：“必出之道，器械为宝，勇斗为首。审知敌人空虚之地，无人之处，可以必出。将士人持玄旗，操器械，设衔枚，夜出勇力飞足冒将之士居前，平垒为军开道，材士强弩为伏兵居后，弱卒车骑居中。陈毕徐行，慎无惊骇，以武冲、扶胥前后拒守，武翼、大橹以备左右。敌人若惊，勇力冒将之士疾击而前，弱卒、车骑以属其后，材士、强弩隐伏而处。审侯敌人追我，伏兵疾击其后，多其火鼓，若从地出，若从天下，三军勇斗，莫我能御。”武王曰：“前有大水、广堑、深坑，我欲逾渡，无舟楫之备。敌人屯垒限我军前，塞我归道，厈候常戒，险塞尽中，车骑要我前，勇士击我后，为之奈何？”太公曰：“大水、广堑、深坑，敌人所不守，或能守之，其卒必寡。若此者，以飞江、转关与天潢以济吾军，勇力、材士从我所指，冲敌绝陈，皆致其死。先燔吾辎重，烧吾粮食，明告吏士，勇斗则生，不勇则死。已出者，令我踵军，设云火远候，必依草木、丘墓、险阻，敌人车骑必不敢远追长驱，因以火为记，先出者令至火而止，为四武冲陈。如此，则吾三军皆精锐勇斗，莫我能止。”武王曰：“善哉！”"
                }
            ]
        },
        {
            "name": "虎韬·军略第三十五",
            "paragraphs": [
                {
                    "paragraph": "武王问太公曰：“引兵深入诸侯之地，遇深溪大谷，险阻之水，吾三军未得毕济，而天暴雨，流水大至，后不得属于前，无有舟梁之备，又无水草之资，吾欲毕济，使三军不稽留，为之奈何？”太公曰：“凡帅师将众，虑不先设，器械不备，教不素信，士卒不习，若此不可以为王者之兵也。凡三军有大事，莫不习用器械。攻城围邑，则有𮝷辒临冲。视城中，则有云梯飞楼。三军行止，则有武冲大橹，前后拒守。绝道遮街，则有材士强弩，冲其两旁。设营垒，则有天罗武落，行马蒺藜。昼则登云梯远望，立五色旗旌，夜则设云火万炬，击雷鼓，振鼙铎，吹鸣笳。越沟堑，则有飞桥转关，辘轳𬬺铻。济大水，则有天潢飞江。逆波上流，则有浮海绝江。三军用备，主将何忧。”"
                }
            ]
        },
        {
            "name": "虎韬·临境第三十六",
            "paragraphs": [
                {
                    "paragraph": "武王问太公曰：“吾与敌人临境相拒，彼可以来，我可以往，陈皆坚固，莫敢先举，我欲往而袭之，彼亦可来，为之奈何？”太公曰：“分兵三处，令军前军深沟增垒而无出，列旌旗，击鼙鼓，完为守备；令我后军多积粮食，无使敌人知我意，发我锐士，潜袭其中，击其不意，攻其无备，敌人不知我情，则止不来矣。”武王曰：“敌人知我之情，通我之谋，动而得我事，其锐士伏于深草要隘路，击我便处，为之柰何？”太公曰：“令我前军日出挑战，以劳其意；令我老弱拽柴扬尘，鼓呼而往来，或出其左，或出其右，去敌无过百步，其将必劳，其卒必骇。如此，则敌人不敢来。吾往者不止，或袭其内，或击其外，三军疾战，敌人必败。”"
                }
            ]
        },
        {
            "name": "虎韬·动静第三十七",
            "paragraphs": [
                {
                    "paragraph": "武王问太公曰：“引兵深入诸侯之地，与敌之军相当，两陈相望，众寡强弱相等，未敢先举。吾欲令敌人将帅恐惧，士卒心伤，行陈不固，后陈欲走，前陈数顾，鼓噪而乘之，敌人遂走，为之柰何？”太公曰：“如此者，发我兵，去寇十里而伏其两旁，车骑百里而越其前后，多其旌旗，益其金鼓。战合，鼓噪而俱起，敌将必恐，其军惊骇，众寡不相救，贵贱不相待，敌人必败。”武王曰：“敌之地势不可以伏其两旁，车骑又无以越其前后。敌知我虑，先施其备，我士卒心伤，将帅恐惧，战则不胜，为之奈何？”太公曰：“微哉，王之问也！如此者，先战五日，发我远候，往视其动静，审候其来，设伏而待之，必于死地。与敌相避，远我旌旗，疏我行陈，必奔其前，与敌相当。战合而走，击金无止，三里而还，伏兵乃起，或陷其两旁，或击其前后，三军疾战，敌人必走。”武王曰：“善哉！”"
                }
            ]
        },
        {
            "name": "虎韬·金鼓第三十八",
            "paragraphs": [
                {
                    "paragraph": "武王问太公曰：“引兵深入诸侯之地，与敌相当，而天大寒甚暑，日夜霖雨，旬日不止，沟垒悉坏，隘塞不守，斥侯懈怠，士卒不戒，敌人夜来，三军无备，上下惑乱，为之柰何？”太公曰：“凡三军以戒为固，以怠为败。令我垒上，谁何不绝，人执旌旗，外内相望，以号相命，勿令乏音，而皆外向。三千人为一屯，诫而约之，各慎其处。敌人若来亲我，军之警戒，至而必还，力尽气怠，发我锐士，随而击之。”武王曰：“敌人知我随之，而伏其锐士，佯北不止，过伏而还，或击我前，或击我后，或薄我垒。吾三军大恐，扰乱失次，离其处所，为之柰何？”太公曰：“分为三队，随而追之，勿越其伏。三队俱至，或击其前后，或陷其两旁，明号审令，疾击而前，敌人必败。”"
                }
            ]
        },
        {
            "name": "虎韬·绝道第三十九",
            "paragraphs": [
                {
                    "paragraph": "武王问太公曰：“引兵深入诸侯之地，与敌相守，敌人绝我粮道，又越我前后，吾欲战则不可胜，欲守则不可久，为之柰何？”太公曰：“凡深入敌人之地，必察地之形势，务求便利，依山林险阻、水泉林木而为之固，谨守关梁，又知城邑丘墓地形之利。如是，则我军坚固，敌人不能绝我粮道，又不能越我前后。”武王曰：“吾三军过大陵广泽平易之地，吾盟误失，卒与敌人相薄，以战则不胜，以守则不固，敌人翼我两旁，越我前后，三军大恐，为之柰何？”太公曰：“凡帅师之法，当先发远候，去敌二百里，审知敌人所在，地势不利，则以武卫为垒而前，又置两踵军于后，远者百里，近者五十里。即有警急，前后相救，吾三军常完坚，必无毁伤。”武王曰：“善哉！”"
                }
            ]
        },
        {
            "name": "虎韬·略地第四十",
            "paragraphs": [
                {
                    "paragraph": "武王问太公曰：“战胜深入，略其地，有大城不可下，其别军守险，与我相拒。我欲攻城围邑，恐其别军卒至而击我，中外相合，击我表里，三军大乱，上下恐骇，为之奈何？”太公曰：“凡攻城围邑，车骑必远，屯卫警戒，阻其外内。中人绝粮，外不得输，城人恐怖，其将必降。”武王曰：“中人绝粮，外不得输，阴为约誓，相与密谋，夜出穷寇死战。其车骑锐士，或冲我内，或击我外，士卒迷惑，三军败乱，为之奈何？”太公曰：“如此者，当分军为三军，谨视地形而处，审知敌人别军所在，及其大城别堡，为之置遗缺之道，以利其心，谨备勿失。敌人恐惧，不入山林，即归大邑，走其别军。车骑远要其前，勿令遗脱，中人以为先出者，得其径道，其练卒材士必出，其老弱独在，车骑深入长驱，敌人之军必莫敢至，慎勿与战，绝其粮道，围而守之，必久其日。无燔人积聚，无坏人宫室，蒙树社丛勿伐，降者勿杀，得而勿戮，示之以仁义，施之以厚德，令其士民曰：“罪在一人。”如此则天下和服。”武王曰：“善哉！”"
                }
            ]
        },
        {
            "name": "虎韬·火战第四十一",
            "paragraphs": [
                {
                    "paragraph": "武王问太公曰：“引兵深入诸侯之地，遇深草蓊秽，周吾军前后左右，三军行数百里，人马疲倦休止，敌人因天燥疾风之利，燔吾上风，车骑锐士，坚伏吾后，吾三军恐怖，散乱而走，为之奈何？”太公曰：“若此者，则以云梯飞楼，远望左右，谨察前后，见火起，即燔吾前而广延之，又燔吾后。敌人若至，则引军而却，桉黑地而坚处，敌人之来，犹在吾后，见火起必还走。吾按黑地而处，强弩材士卫吾左右，又燔吾前后，若此，则敌不能害我。”武王曰：“敌人燔吾左右，又燔吾前后，烟覆吾军，其大兵按黑地而起，为之奈何？”太公曰：“若此者，为四武冲陈，强弩翼吾左右，其法无胜亦无负。”"
                }
            ]
        },
        {
            "name": "虎韬·垒虚第四十二",
            "paragraphs": [
                {
                    "paragraph": "武王问太公曰：“何以知敌垒之虚实，自来自去？”太公曰：“将必上知天道，下知地理，中知人事，登高下望，以观敌之变动。望其垒，即知其虚实；望其士卒，则知其去来。”武王曰：“何以知之？”太公曰：“听其鼓无音，铎无声，望其垒上多飞鸟而不惊，上无氛气，必知敌诈而为偶人也。敌人卒去不远，未定而复返者，彼用其士卒太疾也。太疾则前后不相次，不相次则行陈必乱。如此者，急出兵击之，以少击众，则必胜矣。”"
                }
            ]
        },
        {
            "name": "豹韬·林战第四十三",
            "paragraphs": [
                {
                    "paragraph": "武王问太公曰：“引兵深入诸侯之地，遇大林，与敌分林相拒。吾欲以守则固，以战则胜，为之奈何？”太公曰：“使吾三军分为冲陈，便兵所处，弓弩为表，戟楯为里；斩除草木，极广吾道，以便战所。高置旌旗，谨𠡠三军，无使敌人知吾之情。是谓林战。林战之法，率吾矛戟，相与为伍；林间木疏，以骑为辅；战车居前，见便则战，不见便则止。林多险阻，必置冲陈，以备前后。三军疾战，敌人虽众，其将可走。更战更息，各按其部。是谓林战之纪。”"
                }
            ]
        },
        {
            "name": "豹韬·突战第四十四",
            "paragraphs": [
                {
                    "paragraph": "武王问太公曰：“敌人深入长驱，侵掠我地，驱我牛马，其三军大至，薄我城下。吾士卒大恐，人民系累，为敌所虏。吾欲以守则固，以战则胜，为之柰何？”太公曰：“如此者，谓之突兵。其牛马必不得食，士卒绝粮，暴击而前。令我远邑别军，选其锐士，疾击其后。审其期曰：“必会于晦。”三军疾战，敌人虽众，其将可虏。”武王曰：“敌人分为三四，或战而侵掠我地，或止而收我牛马；其大军未尽至，而使寇薄我城下，致吾三军恐惧，为之奈何？”太公曰：“谨侯。敌人未尽至，则设备而待之。”去城四里而为垒，金鼓旌旗皆列而张，别队为伏兵，令我垒上多积强弩，百步一突门，门有行马，车骑居外，勇力锐士隐伏而处。敌人若至，使我轻卒合战而佯走，令我城上立旌旗，击鼙鼓，完为守备。敌人以我为守城，必薄我城下。发吾伏兵，以冲其内，或击其外；三军疾战，或击其前，或击其后，勇者不得斗，轻者不及走，名曰突战。敌人虽众，其将必走。”武王曰：“善哉！”"
                }
            ]
        },
        {
            "name": "豹韬·敌强第四十五",
            "paragraphs": [
                {
                    "paragraph": "武王问太公曰：“引兵深入诸侯之地，与敌人冲军相当，敌众我寡，敌强我弱。敌人夜来，或攻吾左，或攻吾右，三军震动。吾欲以战则胜，以守则固，为之奈何？”太公曰：“如此者，谓之震寇，利以出战，不可以守。选吾材士强弩，车骑为之左右，疾击其前，急攻其后，或击其表，或击其里，其卒必乱，其将必骇。”武王曰：“敌人远遮我前，急攻我后，断我锐兵，绝我材士，吾内外不得相闻，三军扰乱，皆散而走，士卒无斗志，将吏无守心，为之奈何？”太公曰：“明哉，王之问也！当明号审令，出我勇锐冒将之士，人操炬火，二人同鼓，必知敌人所在，或击其表，或击其里，微号相知，令之灭火，鼓音皆止，中外相应，期约皆当，三军疾战，敌必败亡。”武王曰：“善哉！”"
                }
            ]
        },
        {
            "name": "豹韬·敌武第四十六",
            "paragraphs": [
                {
                    "paragraph": "武王问太公曰：“引兵深入诸侯之地，卒遇敌人甚众且武，武车骁骑绕我左右，吾三军皆震，走不可止，为之奈何？”太公曰：“如此者，谓之败兵。善者以胜，不善者以亡。”武王曰：“用之奈何？”太公曰：“伏我材士强弩，武车骁骑，为之左右，常去前后三里。敌人逐我，发我车骑，冲其左右，如此则敌人扰乱，吾走者自止。”武王曰：“敌人与我车骑相当，敌众我少，敌强我弱，其来整治精锐，吾陈不敢当，为之奈何？”太公曰：“选我材士、强弩，伏于左右，车骑坚陈而处。敌人过，我伏兵积弩射其左右，车骑锐兵疾击其军，或击其前，或击其后，敌人虽众，其将必走。”武王曰：“善哉！”"
                }
            ]
        },
        {
            "name": "豹韬·鸟云山兵第四十七",
            "paragraphs": [
                {
                    "paragraph": "武王问太公曰：“引兵深入诸侯之地，遇高山盘石，其上亭亭，无有草木，四面受敌，吾三军恐惧，士卒迷惑，吾欲以守则固，以战则胜，为之奈何？”太公曰：“凡三军处山之高，则为敌所栖；处山之下，则为敌所囚。既以被山而处，必为鸟云之陈。鸟云之陈，阴阳皆备，或屯其阴，或屯其阳。处山之阳，备山之阴；处山之阴，备山之阳；处山之左，备山之右；处山之右，备山之左。其山敌所能陵者，兵备其表，衢道通谷，绝以武车，高置旌旗，谨𠡠三军，无使敌人知吾之情，是谓山城。行列已定，士卒已陈，法令已行，奇正已设，各置冲陈于山之表，便兵所处。乃分车骑为鸟云之陈，三军疾战，敌人虽众，其将可擒。”"
                }
            ]
        },
        {
            "name": "豹韬·鸟云泽兵第四十八",
            "paragraphs": [
                {
                    "paragraph": "武王问太公曰：“引兵深入诸侯之地，与敌人临水相拒，敌富而众，我贫而寡，逾水击之，则不能前，欲久其日，则粮食少。吾居斥卤之地，四旁无邑，又无草木，三军无所掠取，牛马无所刍牧，为之奈何？”太公曰：“三军无备，牛马无食，士卒无粮，如此者，索便诈敌而亟去之，设伏兵于后。”武王曰：“敌不可得而诈，吾士卒迷惑，敌人越我前后，吾三军败乱而走，为之奈何？”太公曰：“求途之道，金玉为主，必因敌使，精微为宝。”武王曰：“敌人知我伏兵，大军不肯济，别将分队以逾于水，吾三军大恐，为之奈何？”太公曰：“如此者，分为冲陈，便兵所处，湏其毕出，发我伏兵，疾击其后，强弩两旁，射其左右。车骑分为鸟云之陈，备其前后。三军疾战敌人见我战合，其大军必济水而来，发我伏兵，疾击其后，车骑冲其左右，敌人虽众，其将可走。凡用兵之大要，当敌临战，必宜冲阵，便兵所处，然后以军骑分为鸟云之陈，此用兵之奇也。所谓鸟云者，鸟散而云合，变化无穷者也。”武王曰：“善哉！”"
                }
            ]
        },
        {
            "name": "豹韬·少众第四十九",
            "paragraphs": [
                {
                    "paragraph": "武王问太公曰：“吾欲以少击众，以弱击强，为之柰何？”太公曰：“以少击众者，必以日之暮，伏于深草，要之隘路。以弱击强者，必得大国，而与邻国之助。”武王曰：“我无深草，又无隘路，敌人已至，不适日暮，我无大国之与，又无邻国之助，为之柰何？”太公曰：“妄张诈诱，以荧惑其将，迂其道令过深草，远其路令会日路，前行未渡水，后行未及舍，发我伏兵，疾击其左右，车骑扰乱其前后，敌人虽众，其将可走。事大国之君，下邻国之士，厚其币，卑其辞，如此则得大国之与，邻国之助矣。”武王曰：“善哉！”"
                }
            ]
        },
        {
            "name": "豹韬·分险第五十",
            "paragraphs": [
                {
                    "paragraph": "武王问太公曰：“引兵深入诸侯之地，与敌人相遇于险阨之中，吾左山而右水，敌右山而左水，与我分险相拒，各欲以守则固，以战则胜，为之柰何？”太公曰：“处山之左，急备山之右；处山之右，急备山之左。险有大水无舟楫者，以天潢济吾三军。已济者，亟广吾道，以便战所。以武冲为前后，列其强弩，令行陈皆固。衢道谷口，以武冲绝之，高置旌旗，是谓车城。凡险战之法，以武冲为前，大橹为卫，材士强弩，翼吾左右。三千人为屯，必置冲陈，便兵所处。左军以左，右军以右，中军以中，并攻而前。已战者还归屯所，更战更息，必胜乃已。”武王曰：“善哉！”"
                }
            ]
        },
        {
            "name": "犬韬·分兵第五十一",
            "paragraphs": [
                {
                    "paragraph": "武王问太公曰：“王者帅师，三军分为数处，将欲期会合战，约誓赏罚，为之柰何？”太公曰：“凡用兵之法，三军之众，必有分合之变。其大将先定战地、战日，然后移檄书与诸将吏，期攻城围邑，各会其所，明告战日，漏刻有时。大将设营而陈，立表辕门，清道而待。诸将吏至者，校其先后，先期至者赏，后期至者斩。如此则远近奔集，三军俱至，并力合战。”"
                }
            ]
        },
        {
            "name": "犬韬·武锋第五十二",
            "paragraphs": [
                {
                    "paragraph": "武王问太公曰：“凡用兵之要，必有武车骁骑，驰陈选锋，见可则击之。如何则可击？”太公曰：“夫欲击者，当审察敌人十四变，变见则击之，敌人必败。”武王曰：“十四变可得闻乎？”太公曰：“敌人新集可击，人马未食可击，天时不顺可击，地形未得可击，奔走可击，不戒可击，疲劳可击，将离士卒可击，涉长路可击，济水可击，不暇可击，阻难狭路可击，乱行可击，心怖可击。”"
                }
            ]
        },
        {
            "name": "犬韬·练士第五十三",
            "paragraphs": [
                {
                    "paragraph": "武王问太公曰：“练士之道柰何？”太公曰：“军中有大勇、敢死、乐伤者，聚为一卒，名曰冒刃之士；有锐气、壮勇、强暴者，聚为一卒，名曰陷陈之士；有奇表长剑、接武齐列者，聚为一卒，名曰勇锐之士；有拔距、伸钩、强梁、多力、溃破金鼓、绝灭旌旗者，聚为一卒，名曰勇力之士；有逾高绝远、轻足善走者，聚为一卒，名曰冠兵之士；有王臣失势欲复见功者，聚为一卒，名曰死斗之士；有死将之人子弟，欲与其将报仇者，聚为一卒，名曰敢死之士；有赘婿人虏，欲掩迹扬名者，聚为一卒，名曰励钝之士；有贫穷愤怒欲快其心者，聚为一卒，名曰必死之士；有胥靡免罪之人，欲逃其耻者，聚为一卒，名曰幸用之士；有材技兼人，能负重致远者，聚为一卒，名曰待命之士。此军之服习，不可不察也。”"
                }
            ]
        },
        {
            "name": "犬韬·教战第五十四",
            "paragraphs": [
                {
                    "paragraph": "武王问太公曰：“合三军之众，欲令士卒练士教战之道奈何？”太公曰：“凡领三军，有金鼓之节，所以整齐士众者也。将必先明告吏士，申之以三令，以教操兵起居、旌旗指麾之变法。故教吏士，使一人学战，教成，合之十人；十人学战，教成，合之百人；百人学战，教成，合之千人；千人学战，教成，合之万人；万人学战，教成，合之三军之众；大战之法，教成，合之百万之众。故能成其大兵，立威于天下。”武王曰：“善哉！”"
                }
            ]
        },
        {
            "name": "犬韬·均兵第五十五",
            "paragraphs": [
                {
                    "paragraph": "武王问太公曰：“以车与步卒战，一车当几步卒？几步卒当一车？以骑与步卒战，一骑当几步卒？几步卒当一骑？以车与骑战，一车当几骑？几骑当一车？”太公曰：“车者，军之羽翼也，所以陷坚陈，要强敌，遮走北也；骑者，军之伺候也，所以踵败军，绝粮道，击便寇也。故车骑不敌战，则一骑不能当步卒一人。三军之众，成陈而相当，则易战之法，一车当步卒八十人，八十人当一车；一骑当步卒八人，八人当一骑；一车当十骑，十骑当一车。险战之法，一车当步卒四十人，四十人当一车；一骑当步卒四人，四人当一骑；一车当六骑，六骑当一卒。夫车骑者，军之武兵也。十乘败千人，百乘败万人，十骑败百人，百骑走千人。此其大数也。”武王曰：“车骑之吏数、陈法柰何？”太公曰：“置车之吏数，五车一长，十车一吏，五十车一率，百车一将。易战之法，五车为列，相去四十步，左右十步，队间六十步。险战之法，车必循道，十车为聚，二十车为屯，前后相去二十步，左右六步，队问三十六步。五车一长，纵横相去二里，各返故道。置骑之吏数，五骑一长，十骑一吏，百骑一率，二百骑一将。易战之法，五骑为列，前后相去二十步，左右四步，队间五十步。险战者，前后相去十步，左右二步，队间二十五步。三十骑为一屯，六十骑为一辈，十骑一吏，纵横相去百步，周环各复故处。”武王曰：“善哉！”"
                }
            ]
        },
        {
            "name": "犬韬·武车士第五十六",
            "paragraphs": [
                {
                    "paragraph": "武王问太公曰：“选车士奈何？”太公曰：“选车士之法，取年四十已下，长七尺五寸已上，走能逐奔马，及驰而乘之，前后左右上下周旋，能缚束旌旗，力能彀八石弩，射前后左右皆便习者，名曰武车之士，不可不厚也。”"
                }
            ]
        },
        {
            "name": "犬韬·武骑士第五十七",
            "paragraphs": [
                {
                    "paragraph": "武王问太公曰：“选骑士奈何？”太公曰：“选骑士之法，取年四十已下，长七尺五寸已上，壮健捷疾，超绝伦等，能驰骑彀射，前后左右，周旋进退，越沟堑，登丘陵，冒险阻，绝大泽，驰强敌，乱大众者，名曰武骑之士，不可不厚也。”"
                }
            ]
        },
        {
            "name": "犬韬·战车第五十八",
            "paragraphs": [
                {
                    "paragraph": "武王问太公曰：“战车奈何？”太公曰：“步贵知变动，车贵知地形，骑贵知别径奇道，三军同名而异用也。凡车之死地有十，其胜地有八。”武王曰：“十死之地奈何？”太公曰：“往而无以还者，车之死地也；越绝险阻，乘敌远行者，车之竭地也；前易后险者，车之困地也；陷之险阻而难出者，车之绝地也；圯下渐泽，黑土黏埴者，车之劳地也；左险右易，上陵仰阪者，车之逆地也；殷草横亩，犯历深泽者，车之拂地也；车少地易，与步不敌者，车之败地也；后有沟渎，左有深水，右有峻阪者，车之坏地也；日夜霖雨，旬日不止，道路溃陷，前不能进，后不能解者，车之陷地也。此十者，车之死地也。故拙将之所以见擒，明将之所以能避也。”武王曰：“八胜之地奈何？”太公曰：“敌之前后，行陈未定，即陷之；旌旗扰乱，人马数动，即陷之；士卒或前或后，或左或右，即陷之；陈不坚固，士卒前后相顾，即陷之；前往而疑，后恐而怯，即陷之；三军卒惊，皆薄而起，即陷之；战于易地，暮不能解，即陷之；远行而暮舍，三军恐惧，即陷之。此八者，车之胜地也。将明于十害八胜，敌虽围周，千乘万骑，前驱旁驰，万战必胜。”武王曰：“善哉！”"
                }
            ]
        },
        {
            "name": "犬韬·战骑第五十九",
            "paragraphs": [
                {
                    "paragraph": "武王问太公曰：“战骑奈何？”太公曰：“骑有十胜九败。”武王曰：“十胜奈何？”太公曰：“敌人始至，行陈未定，前后不属，陷其前骑，击其左右，敌人必走。敌人行陈整齐坚固，士卒欲斗，吾骑翼而勿去，或驰而往，或驰而来，其疾如风，其暴如雷，白昼而昏，数更旌旗，变易衣服，其军可克。敌人行陈不固，士卒不斗，薄其前后，猎其左右，翼而击之，敌人必惧。敌人暮欲归舍，三军恐骇，翼其两旁，疾击其后，薄其垒口，无使得入，敌人必败。敌人无险阻保固，深入长驱，绝其粮路，敌人必饥。地平而易，四面见敌，车骑陷之，敌人必乱。敌人奔走，士卒散乱，或翼其两旁，或掩其前后，其将可擒。敌人暮返，其兵甚众，其行陈必乱。令我骑十而为队，百而为屯，车五而为聚，十而为群，多设旌旗，杂以强弩，或击其两旁，或绝其前后，敌将可虏。此骑之十胜也。”武王曰：“九败奈何？”太公曰：“凡以骑陷敌，而不能破陈，敌人佯走，以车骑返击我后，此骑之败地也；追北逾险，长驱不止，敌人伏我两旁，又绝我后，此骑之围地也；往而无以返，入而无以出，是谓陷于天井，顿于地穴，此骑之死地也。所从入者隘，所从出者远，彼弱可以击我强，彼寡可以击我众，此骑之没地也；大涧深谷，翳𬜨林木，此骑之竭地也。左右有水，前有大阜，后有高山，三军战于两水之间，敌居表里，此骑之艰地也；敌人绝我粮道，往而无以返，此骑之困地也；污下沮泽，进退渐洳，此骑之患地也。左有深沟，右有坑阜，高下如平地，进退诱敌，此骑之陷地也。此九者，骑之死地也。明将之所以远避，暗将之所以陷败也。"
                }
            ]
        },
        {
            "name": "犬韬·战步第六十",
            "paragraphs": [
                {
                    "paragraph": "武王问太公曰：“步兵、车骑战，奈何？”太公曰：“步兵与车骑战者，必依丘陵险阻，长兵强弩居前，短兵弱弩居后，更发更止。敌之车骑虽众而至，坚阵疾战，材士强弩，以备我后。”武王曰：“吾无丘陵，又无险阻，敌人之至，既众且武，车骑翼我两旁，猎我前后，吾三军恐怖，乱败而走，为之奈何？”太公曰：“令我士卒为行马木蒺藜，置牛马队伍，为四武冲阵。望敌车骑将来，均置蒺藜，掘地匝后，广深五尺，名曰命笼。人操行马，进步阑车以为垒，推而前后，立而为屯，材士强弩，备我左右，然后令我三军皆疾战而不解。”武王曰：“善哉！”"
                }
            ]
        }
    ]
}