{
  "name": "老子河上公註",
  "author": "[西汉] 河上公 著",
  "chapters": [
    {
      "name": "體道第一",
      "paragraphs": [
        {
          "paragraph": "道可道，",
          "zhushu": "謂經術政教之道也。"
        },
        {
          "paragraph": "非常道；",
          "zhushu": "非自然長生之道也。常道當以無爲養神，無事安民，含光藏暉，滅迹匿端，不可稱道。"
        },
        {
          "paragraph": "名可名，",
          "zhushu": "謂富貴尊榮，髙世之名也。"
        },
        {
          "paragraph": "非常名。",
          "zhushu": "非自然常在之名也。常名愛，如孾兒之未言，雞子之未分，明珠在蚌中，美玉處石間，内雖昭昭，外如愚頑。"
        },
        {
          "paragraph": "無名，天地之始；",
          "zhushu": "無名者謂道。道無形，故不可名也。始者，道本也。吐氣布化，出於虚无，爲天地本始也。"
        },
        {
          "paragraph": "有名，萬物之母。",
          "zhushu": "有名謂天地。天地有形位，隂陽有柔剛，是其有名也。萬物母者，天地含氣生萬物，長大成熟，如母之養子。"
        },
        {
          "paragraph": "故常無欲，以觀其妙；",
          "zhushu": "妙，要也。人常能無欲，則可以觀道之要。要，謂一也。一岀布名道，讃叙明是非。"
        },
        {
          "paragraph": "常有欲，以觀其徼。",
          "zhushu": "徼，歸也。常有欲之人，可以觀丗俗之所歸趣也。徼，古吊反。"
        },
        {
          "paragraph": "此兩者同出而異名，",
          "zhushu": "兩者，謂有欲無欲也。同出者，同出人心也。而異名者，所名各異也。名無欲者長存，名有欲者亡身也。"
        },
        {
          "paragraph": "同謂之玄。",
          "zhushu": "玄，天也。言有欲之人與無欲之人，同受氣於天。"
        },
        {
          "paragraph": "玄之又玄，",
          "zhushu": "天中復有天也。稟氣有厚薄，得中和滋液，則生賢聖，得錯亂汚辱，則生貪淫也。"
        },
        {
          "paragraph": "衆妙之門。",
          "zhushu": "能知天中復有天，禀氣有厚薄，除情去欲守中和，是謂知道要之門户也。"
        }
      ]
    },
    {
      "name": "養身第二",
      "paragraphs": [
        {
          "paragraph": "天下皆知美之爲美，",
          "zhushu": "自揚己美，使顯彰也。"
        },
        {
          "paragraph": "斯惡已；",
          "zhushu": "有危亡也。"
        },
        {
          "paragraph": "皆知善之爲善，",
          "zhushu": "有功名也。"
        },
        {
          "paragraph": "斯不善已。",
          "zhushu": "人所爭也。"
        },
        {
          "paragraph": "故有無相生，",
          "zhushu": "見有而爲無也。"
        },
        {
          "paragraph": "難易相成，",
          "zhushu": "見難而爲易也。"
        },
        {
          "paragraph": "長短相形，",
          "zhushu": "見短而爲長也。"
        },
        {
          "paragraph": "髙下相傾，",
          "zhushu": "見髙而爲下也。傾，去營反。"
        },
        {
          "paragraph": "音聲相和，",
          "zhushu": "上唱下必和也。"
        },
        {
          "paragraph": "前後相隨。",
          "zhushu": "上行下必隨也。"
        },
        {
          "paragraph": "是以聖人處無爲之事，",
          "zhushu": "以道治也。"
        },
        {
          "paragraph": "行不言之教，",
          "zhushu": "以身。師導之也。"
        },
        {
          "paragraph": "萬物作焉",
          "zhushu": "各自動也。"
        },
        {
          "paragraph": "而不辭，",
          "zhushu": "不辭謝而逆止。"
        },
        {
          "paragraph": "生而不有，",
          "zhushu": "元氣生萬物而不有，"
        },
        {
          "paragraph": "爲而不恃，",
          "zhushu": "道所施爲，不恃望其報也。"
        },
        {
          "paragraph": "功成而弗居。",
          "zhushu": "功成事就，退避不居其位。"
        },
        {
          "paragraph": "夫惟弗居，",
          "zhushu": "夫惟功成，不居其位。"
        },
        {
          "paragraph": "是以不去。",
          "zhushu": "福德常在，不去其身也。此言不行不可隨，不言不可知疾。上六句有髙下長短。君開一源，下生百端，百端之變，无不動亂。"
        }
      ]
    },
    {
      "name": "安民第三",
      "paragraphs": [
        {
          "paragraph": "不尚賢，",
          "zhushu": "賢，謂丗俗之賢，辯口明文，離道行權，去質爲文也。不尚者，不貴之以禄，不貴之以官。"
        },
        {
          "paragraph": "使民不爭；",
          "zhushu": "不爭功名，返自然也。"
        },
        {
          "paragraph": "不貴難得之貨，",
          "zhushu": "言人君不御好珎寳，黄金棄於山，珠玉捐於淵。"
        },
        {
          "paragraph": "使民不爲盗；",
          "zhushu": "上化清淨，下无貪人。"
        },
        {
          "paragraph": "不見可欲，",
          "zhushu": "放鄭聲，逺美人。"
        },
        {
          "paragraph": "使心不亂。",
          "zhushu": "不邪淫，不惑亂也。"
        },
        {
          "paragraph": "是以聖人治，",
          "zhushu": "說聖人治國與治身同也。"
        },
        {
          "paragraph": "虛其心，",
          "zhushu": "除嗜欲，去亂煩。"
        },
        {
          "paragraph": "實其腹，",
          "zhushu": "懐道抱一，守五神也。"
        },
        {
          "paragraph": "弱其志，",
          "zhushu": "和柔謙讓，不處權也。"
        },
        {
          "paragraph": "強其骨，",
          "zhushu": "愛精重施，髓滿骨堅。強，其良反。"
        },
        {
          "paragraph": "常使民無知無欲，",
          "zhushu": "反朴守淳。"
        },
        {
          "paragraph": "使夫知者不敢爲也。",
          "zhushu": "思慮深，不輕言。夫，音符。知，音智。"
        },
        {
          "paragraph": "爲無爲，",
          "zhushu": "不造作，動因循。"
        },
        {
          "paragraph": "則無不治。",
          "zhushu": "德化厚，百姓安。"
        }
      ]
    },
    {
      "name": "無源第四",
      "paragraphs": [
        {
          "paragraph": "道冲而用之",
          "zhushu": "冲，中也。道匿名藏譽，其用在中。冲，直隆反。"
        },
        {
          "paragraph": "或不盈，",
          "zhushu": "或，常也。道常謙虛不盈滿。"
        },
        {
          "paragraph": "淵乎似萬物之宗。",
          "zhushu": "道淵深不可知也，似爲萬物之宗祖。"
        },
        {
          "paragraph": "挫其銳，",
          "zhushu": "銳，進也。人欲銳精進取功名，當挫上之法，道不自也。挫，子卧反。銳，恱歲反。"
        },
        {
          "paragraph": "解其紛，",
          "zhushu": "紛，結根也。當念道无爲以解釋。紛，拂云反。"
        },
        {
          "paragraph": "和其光，",
          "zhushu": "言雖有獨見之明，當知闇昧，不當以擢亂人也。"
        },
        {
          "paragraph": "同其塵，",
          "zhushu": "常與衆庻同，垢塵不當自别殊。"
        },
        {
          "paragraph": "湛𠔃似若存。",
          "zhushu": "言當湛然安靜，故能長存不亡。湛，直減反。"
        },
        {
          "paragraph": "吾不知誰之子，",
          "zhushu": "老子言：我不知道所從生。"
        },
        {
          "paragraph": "象帝之先。",
          "zhushu": "道自在天帝之前。此言道乃先天地生也，至今在者，以能安靜湛然，不勞煩欲，使人修身法道。"
        }
      ]
    },
    {
      "name": "虛用第五",
      "paragraphs": [
        {
          "paragraph": "天地不仁，",
          "zhushu": "天施地化，不以仁恩，任自然也。"
        },
        {
          "paragraph": "以萬物爲芻狗。",
          "zhushu": "天地生萬物，人最爲貴。天地視之如芻草狗畜，不貴，望其報也。芻，楚狗反。狗，古口反。"
        },
        {
          "paragraph": "聖人不仁，",
          "zhushu": "聖人愛養萬民，不以仁恩，法天地，行自然。"
        },
        {
          "paragraph": "以百姓爲芻狗。",
          "zhushu": "聖人視百姓如芻草狗畜，不責望其禮意。"
        },
        {
          "paragraph": "天地之間，",
          "zhushu": "天地之間空虚，和氣流行，故萬物自生。人能除情欲，節滋味，清五藏，則神明居之也。"
        },
        {
          "paragraph": "其猶槖籥乎？",
          "zhushu": "槖籥中空虚，人能有聲氣。橐，他各反。籥，音藥。"
        },
        {
          "paragraph": "虛而不屈，動而愈出。",
          "zhushu": "言空虚无有屈竭，時動揺之，益出聲氣也。愈，羊王反。"
        },
        {
          "paragraph": "多言數窮，",
          "zhushu": "多事害神。多言害身。口開舌舉。必有禍患。數，王弼注音，雙遇反。謂理數也。明皇注音朔。"
        },
        {
          "paragraph": "不如守中。",
          "zhushu": "不如守德，於中育養精神，愛氣希言。"
        }
      ]
    },
    {
      "name": "成象第六",
      "paragraphs": [
        {
          "paragraph": "谷神不死，",
          "zhushu": "谷，養也。人能養神，則不死也。神，謂五藏之神也。肝藏魂，肺藏魄，心藏神，腎藏精，脾藏志。五藏盡傷，則五神去矣。"
        },
        {
          "paragraph": "是謂玄牝。",
          "zhushu": "言不死之有在於玄牝。玄，天也，於人爲鼻。牝，地也，於人爲口。天食人以五氣，從鼻入，藏於心。五氣清微，爲精神、聦明、音聲五性，其鬼曰魂。魂者，雄也，主出入人鼻，與天通，故鼻爲玄也。地食人以五味，從口入，藏於胃。五性濁辱，爲形骸、骨肉、血脉六情，其鬼曰魄。魄者，雌也，主出入於口，與天地通，故口爲牝也。牝，頻忍反。"
        },
        {
          "paragraph": "玄牝之門，是謂天地根。",
          "zhushu": "根，元也。言鼻口之門，是乃通天地之元氣所從往來。"
        },
        {
          "paragraph": "綿綿若存，",
          "zhushu": "鼻口呼噏喘息，當綿綿微妙，若可存，復若无有。"
        },
        {
          "paragraph": "用之不勤。",
          "zhushu": "用氣常寛舒，不當急疾懃勞也。"
        }
      ]
    },
    {
      "name": "韜光第七",
      "paragraphs": [
        {
          "paragraph": "天長地乆。",
          "zhushu": "說天地長生乆壽，以喻教人也。"
        },
        {
          "paragraph": "天地所以能長且乆者，以其不自生，",
          "zhushu": "天地所以獨長且乆者，以其安靜。施不榮報，不如人居處，汲汲求自饒之利，奪人以自與。"
        },
        {
          "paragraph": "故能長生。",
          "zhushu": "以其不求生，故能長生不終也。"
        },
        {
          "paragraph": "是以聖人後其身",
          "zhushu": "先人而後己者也。"
        },
        {
          "paragraph": "而身先，",
          "zhushu": "天下敬之，先以爲長。"
        },
        {
          "paragraph": "外其身",
          "zhushu": "薄己而厚人也。"
        },
        {
          "paragraph": "而身存。",
          "zhushu": "百姓愛之如父母，神明祐之若赤子，故身常存。"
        },
        {
          "paragraph": "非以其無私邪？",
          "zhushu": "聖人爲人所愛，神明所祐，非以其公正無私所致乎？"
        },
        {
          "paragraph": "故能成其私。",
          "zhushu": "人以爲私者，欲以厚己也。聖人无私而己自厚，故能成其私也。"
        }
      ]
    },
    {
      "name": "易性第八",
      "paragraphs": [
        {
          "paragraph": "上善若水。",
          "zhushu": "上善之人，如水之性。"
        },
        {
          "paragraph": "水善利萬物",
          "zhushu": "水在天爲霧露，在地爲泉源也。"
        },
        {
          "paragraph": "而不爭，處衆人之所惡，",
          "zhushu": "衆人惡卑濕垢濁，水獨靜流居之也。惡，烏路反。"
        },
        {
          "paragraph": "故幾於道。",
          "zhushu": "水性幾與道同。幾音機。"
        },
        {
          "paragraph": "居善地，",
          "zhushu": "水性善喜於地，草木之上，即流而下，有似於牝動而下人也。"
        },
        {
          "paragraph": "心善淵，",
          "zhushu": "水深空虚，淵深清明。"
        },
        {
          "paragraph": "與善仁，",
          "zhushu": "萬物得水以生，與虚不與盈也。"
        },
        {
          "paragraph": "言善信，",
          "zhushu": "水内影照形，不失其情也。"
        },
        {
          "paragraph": "正善治，",
          "zhushu": "无有不洗，清且平也。"
        },
        {
          "paragraph": "事善能，",
          "zhushu": "能方能圓，曲直隨形。"
        },
        {
          "paragraph": "動善時。",
          "zhushu": "夏散冬凝，應期而動，不失天時。"
        },
        {
          "paragraph": "夫唯不爭，",
          "zhushu": "壅之則止，决之則流，聽從人也。"
        },
        {
          "paragraph": "故無尤。",
          "zhushu": "水性如是，故天下无有怨尤水者也。"
        }
      ]
    },
    {
      "name": "運夷第九",
      "paragraphs": [
        {
          "paragraph": "持而盈之，不如其已。",
          "zhushu": "盈，滿也。已，止也。持滿必傾，不如止也。"
        },
        {
          "paragraph": "揣而銳之，不可長保。",
          "zhushu": "揣，治也。先揣之，後必弃捐。揣，初委反。"
        },
        {
          "paragraph": "金玉滿堂，莫之能守。",
          "zhushu": "嗜欲傷神，財多累身。"
        },
        {
          "paragraph": "富貴而驕，自遺其咎。",
          "zhushu": "大富當賑貧，貴當憐賤，而反驕恣，必被禍患也。遺，唯季反。咎，求九反。"
        },
        {
          "paragraph": "功成，名遂，身退，天之道。",
          "zhushu": "言人所爲功成事立，名迹稱遂，不退身避位，則遇於害，此乃天之常道也。譬如日中則移，月滿則𧇊，物盛則衰，樂極則哀。"
        }
      ]
    },
    {
      "name": "能爲第十",
      "paragraphs": [
        {
          "paragraph": "載營魄",
          "zhushu": "營魄，魂魄也。人載魂魄之上，得以生，當愛養之。喜怒亡魂，卒驚傷魄，魂在肝，魄在肺，美酒甘肴腐人肝肺，故魂靜，志道不亂，魄安得夀延年也。"
        },
        {
          "paragraph": "抱一，能無離？",
          "zhushu": "言人能抱一，使不離於身，則長存。一者，道始所生大。和之精氣也，故曰一。布名於天下，天得一以清，地得一以寧，侯王得一以爲正平。入爲心，出爲行，布施爲德，揔名爲一。一之爲言，志一无二也。離，力智反。"
        },
        {
          "paragraph": "專氣致柔，",
          "zhushu": "專守精氣使不乱，則形躰能應之而柔順。"
        },
        {
          "paragraph": "能孾兒？",
          "zhushu": "能如孾兒，内无思慮，外無政事，則精神不去也。"
        },
        {
          "paragraph": "滌除玄覽，",
          "zhushu": "當洗其心，使潔淨也。心居玄冥之處，覽知万事，故謂之玄覽也。滌，徒歷反。"
        },
        {
          "paragraph": "能無疵？",
          "zhushu": "不滛邪也。淨能无疵病乎？疵，在斯反。"
        },
        {
          "paragraph": "愛民治國，",
          "zhushu": "治身者愛氣則身全，治國者愛民則國安。"
        },
        {
          "paragraph": "能無知？",
          "zhushu": "治身者，呼吸精氣，无令耳闻也；治國者，布施惠德，无令下知也。"
        },
        {
          "paragraph": "天門開闔，",
          "zhushu": "天門，謂北極紫㣲宫。開闔，謂終始五際也。治身。天門，謂鼻孔。開，謂喘息。闔，謂呼吸也。闔，户臘反。"
        },
        {
          "paragraph": "能無雌？",
          "zhushu": "治身當如雌牝，安靜柔弱。治國應変，和而不唱。"
        },
        {
          "paragraph": "明白四逹，",
          "zhushu": "言逹明白如日月，四通滿於天下八極之外，故曰視之不見，聽之不聞，彰布之於十方，煥煥煌煌也。"
        },
        {
          "paragraph": "能無知？",
          "zhushu": "无有能知道，滿於天下者。"
        },
        {
          "paragraph": "生之畜之，",
          "zhushu": "道生萬物而畜養之，"
        },
        {
          "paragraph": "生而不有，",
          "zhushu": "道生万物，无所取有。"
        },
        {
          "paragraph": "爲而不恃，",
          "zhushu": "道所施爲，不恃望其報也。"
        },
        {
          "paragraph": "長而不宰，",
          "zhushu": "道長養万物，不宰割以爲器用。長，丁丈反。"
        },
        {
          "paragraph": "是謂玄德。",
          "zhushu": "言道行德玄冥，不可得見，欲使人如道也。"
        }
      ]
    },
    {
      "name": "無用第十一",
      "paragraphs": [
        {
          "paragraph": "三十輻共一轂，",
          "zhushu": "古者車三十輻，法月數也。共一轂者，轂中有孔，故衆輻共湊之。治身者，當除情去欲，使五藏空虛，神乃歸之也。治國者，寡能揔衆，弱共使強。輻，音福。轂，古木反。"
        },
        {
          "paragraph": "當其無，有車之用。",
          "zhushu": "无謂空虚。轂中空虚，車得去行；轝中空虚，人能載其上也。當，丁浪反。"
        },
        {
          "paragraph": "埏埴以爲器，",
          "zhushu": "埏，和也。埴，土也。和土以爲飲食之器。埏，始然反。埴，市力反。"
        },
        {
          "paragraph": "當其無，有器之用。",
          "zhushu": "器中空虚故，得有所盛受。"
        },
        {
          "paragraph": "鑿户牖以爲室，",
          "zhushu": "謂作屋室。"
        },
        {
          "paragraph": "當其無，有室之用。",
          "zhushu": "言户牖空虚，人得以出入觀視；室中空虚，人得以居處。是其用。"
        },
        {
          "paragraph": "故有之以爲利，",
          "zhushu": "利，物也。利於形用，器中有物，室中有人，恐其屋破壞，腹中有神，畏形之消亡也。"
        },
        {
          "paragraph": "無之以爲用。",
          "zhushu": "言虚空者，乃可用盛受萬物，故曰虚无能制有形。道者，空也。"
        }
      ]
    },
    {
      "name": "檢欲第十二",
      "paragraphs": [
        {
          "paragraph": "五色令人目盲，",
          "zhushu": "貪淫好色，則傷精失明也。令，力征反。盲，陌庚反。"
        },
        {
          "paragraph": "五音令人耳聾，",
          "zhushu": "好聽五音，則和氣去心，不能聽無聲之聲。聾，力東反。"
        },
        {
          "paragraph": "五味令人口爽，",
          "zhushu": "爽，亡也。人嗜五味於口，則口亡，言失於道味也。"
        },
        {
          "paragraph": "馳騁田獵令人心發狂，",
          "zhushu": "人精神好安靜，馳騁呼吸，精神散亡，故發狂也。騁，敕領反。"
        },
        {
          "paragraph": "難得之貨令人行妨。",
          "zhushu": "妨，傷也。難得之貨，謂金銀珠玉，心貪意欲，不知厭足，則行傷身辱也。行，下孟反。妨，音方。"
        },
        {
          "paragraph": "是以聖人爲腹",
          "zhushu": "守五性，去六情，節志氣，養神明。"
        },
        {
          "paragraph": "不爲目，",
          "zhushu": "目不妄視，妄視泄精於外。"
        },
        {
          "paragraph": "故去彼取此。",
          "zhushu": "去彼目之妄視，取此腹之養性。去，羌吕反。"
        }
      ]
    },
    {
      "name": "猒恥第十三",
      "paragraphs": [
        {
          "paragraph": "寵辱若驚，",
          "zhushu": "身寵亦驚，身辱亦驚。"
        },
        {
          "paragraph": "貴大患若身。",
          "zhushu": "貴，畏也。若，至也。畏大患至身故。皆驚。"
        },
        {
          "paragraph": "何謂寵辱？",
          "zhushu": "問：何爲寵？何爲辱？寵者，尊榮。辱者，恥辱及身。還自問者，以曉人也。"
        },
        {
          "paragraph": "辱爲下。",
          "zhushu": "辱爲下賤。"
        },
        {
          "paragraph": "得之若驚，",
          "zhushu": "得寵榮驚者，處髙位如臨深危也。貴不敢驕，富不敢奢。"
        },
        {
          "paragraph": "失之若驚，",
          "zhushu": "失者，失寵處辱也。驚者，恐禍重來也。"
        },
        {
          "paragraph": "是謂寵辱若驚。",
          "zhushu": "解上得之若驚，失之若驚。"
        },
        {
          "paragraph": "何謂貴大患若身？",
          "zhushu": "復還自問：何故畏人若身？"
        },
        {
          "paragraph": "吾所以有大患者，爲吾有身，",
          "zhushu": "吾所以有大患者，爲吾有身。有身憂其勤勞，念其飢寒，觸情從欲，則遇禍患也。"
        },
        {
          "paragraph": "及吾無身，吾有何患？",
          "zhushu": "使吾无有身體，得道自然輕舉昇雲，出入无間，與道通神，當有何患？"
        },
        {
          "paragraph": "故貴以身爲天下者，則可寄於天下；",
          "zhushu": "言人君貴其身而賤人，欲爲天下主者，則可寄立，不可以久也。爲，于僞反。"
        },
        {
          "paragraph": "愛以身爲天下者，乃可以託於天下。",
          "zhushu": "言人君能愛其身，非爲己也，乃欲爲萬民之父母，以此得爲天下主者，乃可以託其身於萬民之上，長无咎也。"
        }
      ]
    },
    {
      "name": "贊玄第十四",
      "paragraphs": [
        {
          "paragraph": "視之不見名曰夷，",
          "zhushu": "無色曰夷。言一無采色，不可得視而見之。"
        },
        {
          "paragraph": "聽之不聞名曰希，",
          "zhushu": "無聲曰希。言一無音聲。不可得聽而聞之。"
        },
        {
          "paragraph": "摶之不得名曰微。",
          "zhushu": "無形曰微。言一無形體，不可摶持而得之。"
        },
        {
          "paragraph": "此三者不可致詰，",
          "zhushu": "三者，謂夷、希、微也。不可致詰者，夫無色、無聲、無形，口不能言，書不能傳，當受之以靜，求之以神，不可詰問而得之也。詰，起吉反。"
        },
        {
          "paragraph": "故混而爲一。",
          "zhushu": "混，合也。故合於三，名之而爲一。混，户本反。"
        },
        {
          "paragraph": "其上不皦，",
          "zhushu": "言一在天上，不皦皦光明。皦，古曉反。"
        },
        {
          "paragraph": "其下不昧，",
          "zhushu": "言一在天下，不昧昧有所闇冥。昧，梅對反。"
        },
        {
          "paragraph": "繩繩不可名，",
          "zhushu": "繩繩者，動行無窮極也。不可名者，非一色也，不可以青黄白黑别，非一聲也，不可以宫商角徵羽聽，非一形也，不可以長短大小度之也。"
        },
        {
          "paragraph": "復歸於無物。",
          "zhushu": "物，質也。復當歸之於無質。復，音服。"
        },
        {
          "paragraph": "是謂無狀之狀，",
          "zhushu": "言一無形狀而能爲万物作形狀也。"
        },
        {
          "paragraph": "無物之象，",
          "zhushu": "一無物質而爲萬物設形象也。"
        },
        {
          "paragraph": "是爲忽恍。",
          "zhushu": "一忽忽恍恍者，若存若亡，不可見之也。恍，虚往反。"
        },
        {
          "paragraph": "迎之不見其首，",
          "zhushu": "一無端末，不可預待也。除情去欲，一自歸之也。"
        },
        {
          "paragraph": "隨之不見其後。",
          "zhushu": "言一無影迹，不可得而看。"
        },
        {
          "paragraph": "執古之道，以御今之有，",
          "zhushu": "聖人執守古道，生一以御物，知今當有一也。"
        },
        {
          "paragraph": "以知古始，是謂道紀。",
          "zhushu": "人能知上古本始有一，是謂知道綱紀也。"
        }
      ]
    },
    {
      "name": "顯德第十五",
      "paragraphs": [
        {
          "paragraph": "古之善爲士者，",
          "zhushu": "謂得道之君也。"
        },
        {
          "paragraph": "微妙玄通，",
          "zhushu": "玄，天也。言其志節玄妙，精與天通也。"
        },
        {
          "paragraph": "深不可識。",
          "zhushu": "道德深逺，不可識知，内視若盲，反聽若聾，莫知所長。"
        },
        {
          "paragraph": "夫唯不可識，故强爲之容，",
          "zhushu": "謂下句也。强，其文反。"
        },
        {
          "paragraph": "與𠔃若冬渉川，",
          "zhushu": "舉事輙加重愼，與與𠔃若冬渉川，心猶難之也。"
        },
        {
          "paragraph": "猶𠔃若畏四隣，",
          "zhushu": "其進退猶猶如拘制，若人犯法，畏四隣知之也。"
        },
        {
          "paragraph": "儼𠔃其若客，",
          "zhushu": "如客畏主人，儼然無所造作也。儼，魚撿反。"
        },
        {
          "paragraph": "渙𠔃若冰之將釋，",
          "zhushu": "渙者解散，釋者消亡。除情去欲，日以空虚。"
        },
        {
          "paragraph": "敦𠔃其若朴，",
          "zhushu": "敦者質厚，朴者形未分，内守精神外無文采也。朴，普角反。"
        },
        {
          "paragraph": "曠𠔃其若谷，",
          "zhushu": "曠者，寛大；谷者，空虛。不有德功名無所不包也。"
        },
        {
          "paragraph": "渾𠔃其若濁。",
          "zhushu": "渾者守舉真，濁者不照然也。與衆合同不自尊。"
        },
        {
          "paragraph": "孰能濁以靜之徐清？",
          "zhushu": "孰，誰也。誰能知水之濁，止而淨之，徐徐自清也。"
        },
        {
          "paragraph": "孰能安以久動之徐生？",
          "zhushu": "誰能安靜以久，徐徐以長生也。"
        },
        {
          "paragraph": "保此道者不欲盈，",
          "zhushu": "保此徐生之道，不欲奢泰盈溢。"
        },
        {
          "paragraph": "夫唯不盈，故能蔽不新成。",
          "zhushu": "夫唯不盈滿之人，能守蔽，不爲新成。蔽者，匿光榮也。新成者，貴功名。"
        }
      ]
    },
    {
      "name": "歸根第十六",
      "paragraphs": [
        {
          "paragraph": "至虛極，",
          "zhushu": "得道之人，捐情去欲，五内清淨，至於虚極。"
        },
        {
          "paragraph": "守靜篤。",
          "zhushu": "守清淨，行篤厚。"
        },
        {
          "paragraph": "萬物並作，",
          "zhushu": "作，生也。萬物並生也。"
        },
        {
          "paragraph": "吾以觀其復。",
          "zhushu": "言吾以觀見萬物，無不皆歸其本也。人當念重本也。"
        },
        {
          "paragraph": "夫物芸芸，",
          "zhushu": "芸芸者，華葉盛。"
        },
        {
          "paragraph": "各復歸其根。",
          "zhushu": "言萬物無不枯落，各復反其根而更生也。"
        },
        {
          "paragraph": "歸根曰靜，",
          "zhushu": "靜，謂根也。根安靜柔弱，謙卑處下，故不復死也。"
        },
        {
          "paragraph": "是謂復命。",
          "zhushu": "言安靜者，是爲復還性命。使不死也。"
        },
        {
          "paragraph": "復命曰常，",
          "zhushu": "復命使不死，乃道之所常行也。"
        },
        {
          "paragraph": "知常曰明。",
          "zhushu": "能知道之所常行，則爲明。"
        },
        {
          "paragraph": "不知常，萎作凶。",
          "zhushu": "不知道之所常行，妄作巧詐，則失神明，故凶也。"
        },
        {
          "paragraph": "知常容，",
          "zhushu": "能知道之所常行，去情忘欲，无所不包容也。"
        },
        {
          "paragraph": "容乃公，",
          "zhushu": "無所不包容，則公正無私，衆邪莫當。"
        },
        {
          "paragraph": "公乃王，",
          "zhushu": "公正無私，可以爲天下王。治身正則形一，神明千萬共湊已躬也。"
        },
        {
          "paragraph": "王乃天，",
          "zhushu": "能王德合神明，乃與天子。"
        },
        {
          "paragraph": "天乃道，",
          "zhushu": "德與天通，則與道合同也。"
        },
        {
          "paragraph": "道乃久，",
          "zhushu": "與道合同，乃能長久。"
        },
        {
          "paragraph": "没身不殆。",
          "zhushu": "能公能天，通天合道，四者純備，道德弘逺，無殃無咎，乃與天地俱没，不危殆也。"
        }
      ]
    },
    {
      "name": "淳風第十七",
      "paragraphs": [
        {
          "paragraph": "太上，下知有之；",
          "zhushu": "太上，謂太古无名之君也。下知有之者，下知上有君而不臣事，質朴也。"
        },
        {
          "paragraph": "其次，親之譽之；",
          "zhushu": "其德可見，恩惠可稱，故親愛而譽之。"
        },
        {
          "paragraph": "其次，畏之；",
          "zhushu": "設刑法以治之。"
        },
        {
          "paragraph": "其次，侮之。",
          "zhushu": "禁多令煩，不可歸誠，故欺侮之。侮，亡甫反。"
        },
        {
          "paragraph": "信不足焉，",
          "zhushu": "君信不足於下，下則應之以不信而欺其君也。"
        },
        {
          "paragraph": "猶𠔃其貴言。",
          "zhushu": "說太上之君，舉事猶貴重於言，恐離道失自然。"
        },
        {
          "paragraph": "功成事遂，",
          "zhushu": "謂天下太平也。"
        },
        {
          "paragraph": "百姓皆謂我自然。",
          "zhushu": "百姓不知君上之德淳厚，反以爲只自當然也。"
        }
      ]
    },
    {
      "name": "俗薄第十八",
      "paragraphs": [
        {
          "paragraph": "大道廢，有仁義；",
          "zhushu": "大道之時，家有孝子，户有忠信，仁義不見也。大道廢不用，惡逆生，乃有仁義可傳道。"
        },
        {
          "paragraph": "智惠出，有大偽。",
          "zhushu": "智惠之君，賤德而貴言，賤質而貴文，下則應之以爲大偽姦詐。"
        },
        {
          "paragraph": "六親不和，有孝慈；",
          "zhushu": "六絶，絶親戚不和，乃有孝慈相牧養也。"
        },
        {
          "paragraph": "國家昬亂，有忠臣。",
          "zhushu": "政令不行，上下相怨，邪僻爭權，乃有忠臣匡正其君也。此言天下太平不知仁，人盡無欲不知廉，各㓗己不知貞。大道之君，仁義没，孝慈滅，猶日中盛時，衆星失光。"
        }
      ]
    },
    {
      "name": "還淳第十九",
      "paragraphs": [
        {
          "paragraph": "絶聖",
          "zhushu": "絶聖制作，反初守元。五帝垂象，蒼頡作書。不如三皇，結繩無文。"
        },
        {
          "paragraph": "棄智，",
          "zhushu": "棄智惠，反无爲。"
        },
        {
          "paragraph": "民利百倍；",
          "zhushu": "農事修，公無私。倍，蒲罪反。"
        },
        {
          "paragraph": "絶仁棄義，",
          "zhushu": "絶仁之見恩惠，棄義之尚華信。"
        },
        {
          "paragraph": "民復孝慈；",
          "zhushu": "德化淳也。"
        },
        {
          "paragraph": "絶巧棄利，",
          "zhushu": "絶巧者，詐偽亂眞也。弃利者，塞貪路，閉權門也。"
        },
        {
          "paragraph": "盗賊無有。",
          "zhushu": "上化公政，下無邪私。"
        },
        {
          "paragraph": "此三者",
          "zhushu": "謂上三事所棄絶也。"
        },
        {
          "paragraph": "以爲文不足，",
          "zhushu": "以爲文不足者，文不足以教民。"
        },
        {
          "paragraph": "故令有所屬。",
          "zhushu": "當如下句。令，力征反。屬，之欲反。"
        },
        {
          "paragraph": "見素抱朴，",
          "zhushu": "見素者，當抱素守眞，不尚文飾也。抱朴者，當見其篤朴以示下，故可法則。見，賢遍反。朴，普角反。"
        },
        {
          "paragraph": "少私寡欲。",
          "zhushu": "少私者，正無私也。寡欲者，當知足也。"
        }
      ]
    },
    {
      "name": "異俗第二十",
      "paragraphs": [
        {
          "paragraph": "絶學",
          "zhushu": "絶學不眞，不合道文。"
        },
        {
          "paragraph": "無憂。",
          "zhushu": "除浮華則無憂患也。"
        },
        {
          "paragraph": "唯之與阿，相去幾何？",
          "zhushu": "同爲應對而相去幾何，疾時賤質而貴文。唯，遺癸反。"
        },
        {
          "paragraph": "善之與惡，相去何若？",
          "zhushu": "善者和譽惡者，諫爭能相去何如，疾時惡忠直，用邪佞也。"
        },
        {
          "paragraph": "人之所畏，不可不畏。",
          "zhushu": "人，謂道人也。人所畏者，畏不絶學之君也，不可不畏。近令色，殺仁賢。"
        },
        {
          "paragraph": "荒𠔃其未央哉！",
          "zhushu": "或言世俗人荒亂，欲進學爲文，未央止也。"
        },
        {
          "paragraph": "衆人熈熈，",
          "zhushu": "熈熈淫放，多情欲也。"
        },
        {
          "paragraph": "如享太牢，",
          "zhushu": "如飢思太牢之具，意無足時也。"
        },
        {
          "paragraph": "如春登臺。",
          "zhushu": "春隂陽交通，萬物感動，登臺觀之，意志淫淫然。"
        },
        {
          "paragraph": "我獨怕𠔃其未兆，",
          "zhushu": "我獨怕然安靜，未有情欲之形兆也。怕，普白反。"
        },
        {
          "paragraph": "如孾兒之未孩，",
          "zhushu": "如小兒未能荅偶人時也。"
        },
        {
          "paragraph": "乗乗𠔃若無所歸。",
          "zhushu": "我乗乗如窮鄙，无所歸就。乗，平聲。"
        },
        {
          "paragraph": "衆人皆有餘，",
          "zhushu": "衆人餘財以爲奢，餘智以爲詐。"
        },
        {
          "paragraph": "而我獨若遺。",
          "zhushu": "我獨如遺棄，似於不足也。"
        },
        {
          "paragraph": "我愚人之心也哉，",
          "zhushu": "不與俗人相隨，守一不移，如愚人之心也。"
        },
        {
          "paragraph": "沌沌𠔃，",
          "zhushu": "无所分别。"
        },
        {
          "paragraph": "俗人昭昭，",
          "zhushu": "明且逹也。"
        },
        {
          "paragraph": "我獨若昬。",
          "zhushu": "如闇昧也。"
        },
        {
          "paragraph": "俗人察察，",
          "zhushu": "察察，急且疾也。"
        },
        {
          "paragraph": "我獨悶悶。",
          "zhushu": "悶悶无所割截。"
        },
        {
          "paragraph": "忽𠔃若海，",
          "zhushu": "我獨忽忽如江海之流，莫知其所窮極也。"
        },
        {
          "paragraph": "漂𠔃若無所止。",
          "zhushu": "我獨漂漂，若飛若揚，無所止也。志意在神域也。"
        },
        {
          "paragraph": "衆人皆有以，",
          "zhushu": "以有爲也。"
        },
        {
          "paragraph": "而我獨頑",
          "zhushu": "我獨無爲。"
        },
        {
          "paragraph": "似鄙。",
          "zhushu": "鄙似若不逮也。"
        },
        {
          "paragraph": "我獨異於人，",
          "zhushu": "我獨與人異也。"
        },
        {
          "paragraph": "而貴食母。",
          "zhushu": "食，用也。母，道也。我獨貴用道也。"
        }
      ]
    },
    {
      "name": "虛心第二十一",
      "paragraphs": [
        {
          "paragraph": "孔德之容，",
          "zhushu": "孔，大也。有大德之人，無所不容，能受垢濁，處謙卑也。"
        },
        {
          "paragraph": "唯道是從。",
          "zhushu": "唯，獨也。大德之人，不隨世俗所行，獨從於道也。"
        },
        {
          "paragraph": "道之爲物，唯怳唯忽。",
          "zhushu": "道之於萬物，獨怳忽往來，於其无所定也。怳，泥往反，又呼廣反。"
        },
        {
          "paragraph": "忽𠔃怳𠔃，其中有像。",
          "zhushu": "道唯忽怳无形之中，獨爲萬物法像。"
        },
        {
          "paragraph": "怳𠔃忽𠔃，其中有物。",
          "zhushu": "道唯怳忽，其中有一，經營主化，因氣立質。"
        },
        {
          "paragraph": "窈𠔃冥𠔃，其中有精。",
          "zhushu": "道唯窈冥无形，其中有精實，神明相薄，隂陽交㑹也。窈，烏了反。"
        },
        {
          "paragraph": "其精甚眞，",
          "zhushu": "言存精氣，其妙甚眞，非有飾也。"
        },
        {
          "paragraph": "其中有信。",
          "zhushu": "道匿功藏名，其信在中也。"
        },
        {
          "paragraph": "自古及今，其名不去，",
          "zhushu": "自，從也。自古至今，道常在不去。"
        },
        {
          "paragraph": "以閱衆甫。",
          "zhushu": "閱，禀也。甫，始也。言道禀與萬物始生，從道受氣。"
        },
        {
          "paragraph": "吾何以知衆甫之然哉？",
          "zhushu": "我何以知從道受氣？"
        },
        {
          "paragraph": "以此。",
          "zhushu": "此今也。以今萬物皆得道精氣而生，動作起居，非道不然。"
        }
      ]
    },
    {
      "name": "益謙第二十二",
      "paragraphs": [
        {
          "paragraph": "曲則全，",
          "zhushu": "曲己從衆，不自專，則全其身也。"
        },
        {
          "paragraph": "枉則直，",
          "zhushu": "枉，屈己而申人，久久自得直也。枉，音往。"
        },
        {
          "paragraph": "窪則盈，",
          "zhushu": "地窪下，水流之，人則下德歸之也。窪，烏𤓰反。"
        },
        {
          "paragraph": "弊則新，",
          "zhushu": "自受𡚁薄，後己先人，天下敬之，久久自新也。"
        },
        {
          "paragraph": "少則得，",
          "zhushu": "自受取少，則得多也。天道祐謙，神明託虛。"
        },
        {
          "paragraph": "多則惑。",
          "zhushu": "財多者，惑於所守；學多者，惑於所聞。"
        },
        {
          "paragraph": "是以聖人抱一爲天下式。",
          "zhushu": "抱守，法式也。聖人守一乃知萬事，故能爲天下法式也。"
        },
        {
          "paragraph": "不自見，故明；",
          "zhushu": "聖人不以其目視千里之外也，乃因天下之目以視，故能明逹也。見，賢遍反。"
        },
        {
          "paragraph": "不自是，故彰；",
          "zhushu": "聖人不自以爲是而非人，故能彰顯於世。"
        },
        {
          "paragraph": "不自伐，故有功；",
          "zhushu": "伐，取也。聖人德化流行，不自取其美，故有功於天下。"
        },
        {
          "paragraph": "不自矜，故長。",
          "zhushu": "矜，大也。聖人不自貴大，故能久不危。"
        },
        {
          "paragraph": "夫唯不爭，故天下莫能與之爭。",
          "zhushu": "此言天下賢與不肖，无能與不爭者爭也。"
        },
        {
          "paragraph": "古之所謂曲則全者，豈虛言哉？",
          "zhushu": "傳古言曲從，則全身正言，非虛妄也。"
        },
        {
          "paragraph": "誠全而歸之。",
          "zhushu": "誠，實也。能行曲從者，實其飢體，歸之於父母，無有傷害也。"
        }
      ]
    },
    {
      "name": "虛無第二十三",
      "paragraphs": [
        {
          "paragraph": "希言自然。",
          "zhushu": "希言者，是愛言也。愛言者，自然之道。"
        },
        {
          "paragraph": "飄風不終朝，驟雨不終日。",
          "zhushu": "飄風，疾風也。驟雨，暴雨也。言疾不能長，暴不能久也。驟，狀救反。"
        },
        {
          "paragraph": "孰爲此者？天地。",
          "zhushu": "孰，誰也。誰爲此飄風暴雨者乎？天地所爲。"
        },
        {
          "paragraph": "天地尚不能久，",
          "zhushu": "不終於朝暮也。"
        },
        {
          "paragraph": "而况於人乎？",
          "zhushu": "天地至神，合爲飄風暴雨，尚不能使終朝至暮，何况人欲爲暴卒乎？"
        },
        {
          "paragraph": "故從事於道者，",
          "zhushu": "從，爲也。人爲事當如道安静，不當如飄風驟雨。"
        },
        {
          "paragraph": "道者同於道，",
          "zhushu": "道者，謂好道人也。同於道者，所謂與道同。"
        },
        {
          "paragraph": "德者同於德，",
          "zhushu": "徳，謂好德人也。同於徳者，所謂與徳同也。"
        },
        {
          "paragraph": "失者同於失。",
          "zhushu": "失，謂任己失人也。同於失者，所謂與失同也。"
        },
        {
          "paragraph": "同於道者，道亦樂得之；",
          "zhushu": "與道同者，道亦樂得之也。"
        },
        {
          "paragraph": "同於德者，德亦樂得之；",
          "zhushu": "與徳同者，徳亦樂得之也。"
        },
        {
          "paragraph": "同於失者，失亦樂失之。",
          "zhushu": "與失同者，失亦樂失之也。"
        },
        {
          "paragraph": "信不足焉，",
          "zhushu": "君信不足於下，下則應君以不足也。"
        },
        {
          "paragraph": "有不信焉。",
          "zhushu": "此言物𩔖相歸，同聲相應，雲從龍，風從虎，水流濕，火就燥，自然之𩔖也。"
        }
      ]
    },
    {
      "name": "苦恩第二十四",
      "paragraphs": [
        {
          "paragraph": "跂者不立，",
          "zhushu": "跂，進也。謂貪權慕名，進取功榮也，則不可久立身行道也。跂，音企，又去聲。"
        },
        {
          "paragraph": "跨者不行，",
          "zhushu": "自以爲貴，而跨於人，衆共蔽之，使不得行。跨，苦化反。"
        },
        {
          "paragraph": "自見者不明，",
          "zhushu": "人自見其形容以爲好，自見所行以爲應道，殊不自知其形醜。操行之鄙。"
        },
        {
          "paragraph": "自是者不彰，",
          "zhushu": "自以爲是而非人，衆共蔽之，使不得彰明。"
        },
        {
          "paragraph": "自伐者無功，",
          "zhushu": "所謂輙自伐取其功美，即失有功於人也。"
        },
        {
          "paragraph": "自矜者不長。",
          "zhushu": "好自矜大者，不可以長久。"
        },
        {
          "paragraph": "其於道也，曰餘食贅行，",
          "zhushu": "贅，貪也。使此自矜伐之人，在治國之道，曰然。斂餘禄食爲貪行。贅，專稅反。行，下孟反。"
        },
        {
          "paragraph": "物或惡之，",
          "zhushu": "此人在位，動欲傷害，故物無有不畏惡也。惡，烏路反。"
        },
        {
          "paragraph": "故有道者不處也。",
          "zhushu": "言有道之人，不居其國也。"
        }
      ]
    },
    {
      "name": "象元第二十五",
      "paragraphs": [
        {
          "paragraph": "有物混成，先天地生，",
          "zhushu": "謂道無形，混沌而成萬物，乃在天地之前。混，胡本反。先，悉薦反。"
        },
        {
          "paragraph": "寂𠔃寥𠔃，獨立而不改，",
          "zhushu": "寂者，無音聲。寥者，空無形。獨立者，無匹雙。不改者，化有常。"
        },
        {
          "paragraph": "周行而不殆，",
          "zhushu": "道通行天地，无所不入。在陽不焦，託隂不腐，无不貫穿，不危殆。殆，田頼反。"
        },
        {
          "paragraph": "可以爲天下母。",
          "zhushu": "道育養萬物精氣，如母之養子。"
        },
        {
          "paragraph": "吾不知其名，字之曰道，",
          "zhushu": "我不見道形容，不知當何以名之。見萬物皆從道所生，故字之曰道也。"
        },
        {
          "paragraph": "強爲之名曰大。",
          "zhushu": "不知其名，強曰大者，髙而无上，羅而无外，无不包容，故曰大也。強，其文反。"
        },
        {
          "paragraph": "大曰逝，",
          "zhushu": "其爲大，非若天，常在上，非若地，常在下，乃復逝去无常處。所也。"
        },
        {
          "paragraph": "逝曰逺，",
          "zhushu": "言逺者窮乎無窮，布氣天地，無所不通也。"
        },
        {
          "paragraph": "逺曰反。",
          "zhushu": "言其逺不越絶，乃復在人身也。"
        },
        {
          "paragraph": "故道大，天大，地大，王亦大。",
          "zhushu": "道大者，包羅諸天地，無所不容也。天大者，無所不蓋也。地大者，無所不載也。王大者，無所不制也。"
        },
        {
          "paragraph": "域中有四大，",
          "zhushu": "四大，道、天、地、王也。凡有稱有名，則非其極也。言道則有所由，有所由然後謂之爲道。然則是道稱中之大也，不若無稱之大也。無稱不可得而名曰域也。天地王皆在乎无稱之内也，故曰域中有四大者也。"
        },
        {
          "paragraph": "而王居其一焉。",
          "zhushu": "八極之内有四大，王居其一也。居一作處。"
        },
        {
          "paragraph": "人法地，",
          "zhushu": "人當法地，安靜柔和也。種之得五穀，掘之得甘泉，勞而不怨也，有功而不制也。"
        },
        {
          "paragraph": "地法天，",
          "zhushu": "天湛泊不動，施而不求報，生長萬物，無所收取。"
        },
        {
          "paragraph": "天法道，",
          "zhushu": "道清淨不言隂行精氣，萬物自成也。"
        },
        {
          "paragraph": "道法自然。",
          "zhushu": "道性自然，無所法也。"
        }
      ]
    },
    {
      "name": "重德第二十六",
      "paragraphs": [
        {
          "paragraph": "重爲輕根，",
          "zhushu": "人君不重則不尊，治身不重則失神。草木之華輕，故零落，根重故長存也。輕，起政反。"
        },
        {
          "paragraph": "靜爲躁君。",
          "zhushu": "人君不靜則失威，治身不靜則身危。龍靜故能變化，虎躁故夭虧也。躁，早報反。"
        },
        {
          "paragraph": "是以聖人終日行不離輜重。",
          "zhushu": "輜，靜也。聖人終日行道，不離其靜與重也。離，音利。輜，側基反。重，直用反。"
        },
        {
          "paragraph": "雖有榮觀，燕處超然。",
          "zhushu": "榮觀，謂宫𨵗。燕處，后妃所居也。超然，逺避而不處也。觀，古亂反。"
        },
        {
          "paragraph": "柰何萬乗之主，",
          "zhushu": "柰何者，疾時主傷痛之辭。萬乗之主，謂王。乗，繩證反。"
        },
        {
          "paragraph": "而以身輕天下。",
          "zhushu": "王者至尊，而以其身行輕躁乎？疾時王奢恣輕淫也。"
        },
        {
          "paragraph": "輕則失臣，",
          "zhushu": "王者輕滔，則失其臣，治身輕淫，則失其精。"
        },
        {
          "paragraph": "躁則失君。",
          "zhushu": "王者行躁疾，則失其君位，治身躁疾，則失其精神也。"
        }
      ]
    },
    {
      "name": "巧用第二十七",
      "paragraphs": [
        {
          "paragraph": "善行無轍迹，",
          "zhushu": "善行道者，求之於身，不下堂，不出門，故無轍迹。行，下孟反。"
        },
        {
          "paragraph": "善言無瑕讁，",
          "zhushu": "善言，謂擇言而出，則无瑕疵讁過於天下。瑕，下家反。讁，直華反。"
        },
        {
          "paragraph": "善計不用籌䇿。",
          "zhushu": "善以道計事者，則守一不移。所計不多，則不用籌䇿而可知也。籌，直由反。"
        },
        {
          "paragraph": "善閉無關揵而不可開，",
          "zhushu": "善以道閉情欲、守精神者，不如門户有關揵可得開。揵，其偃反。"
        },
        {
          "paragraph": "善結無繩約而不可解。",
          "zhushu": "善以道結事者，乃可結其心，不如繩索可得解也。"
        },
        {
          "paragraph": "是以聖人常善救人，",
          "zhushu": "聖人所以常教人忠孝者，欲以救人在命。"
        },
        {
          "paragraph": "故無棄人；",
          "zhushu": "使貴賤各得其所也。"
        },
        {
          "paragraph": "常善救物，",
          "zhushu": "聖人所以教民順四時，以救萬物之殘傷。"
        },
        {
          "paragraph": "故無棄物。",
          "zhushu": "聖人不賤石而貴玉，視之如一。"
        },
        {
          "paragraph": "是謂襲明。",
          "zhushu": "聖人善救人物，謂襲明大道也。"
        },
        {
          "paragraph": "故善人者，不善人之師；",
          "zhushu": "人之行善者，聖人即以爲人師。"
        },
        {
          "paragraph": "不善人者，善人之資。",
          "zhushu": "資，用也。人行不善，聖人猶教導使爲善，得以給用也。"
        },
        {
          "paragraph": "不貴其師，",
          "zhushu": "獨無輔也。"
        },
        {
          "paragraph": "不愛其資，",
          "zhushu": "無所使也。"
        },
        {
          "paragraph": "雖智大迷。",
          "zhushu": "雖自以爲智，言此人乃大迷惑。"
        },
        {
          "paragraph": "是謂要妙。",
          "zhushu": "能通此意，是謂知微妙要道也。"
        }
      ]
    },
    {
      "name": "反朴第二十八",
      "paragraphs": [
        {
          "paragraph": "知其雄，守其雌，爲天下谿。",
          "zhushu": "雄以喻尊，雌以喻卑。人雖知自尊顯，當復守之以卑。㣲去之，强梁，就雌之，柔和如是，則天下歸之，如水流入深谿也。谿，苦奚反。"
        },
        {
          "paragraph": "爲天下谿，常德不離，",
          "zhushu": "人能謙下如深谿，則德常在，不復離於己。離，力智反。"
        },
        {
          "paragraph": "復歸於孾兒。",
          "zhushu": "常復歸志於孾兒，惷然而無所知也。"
        },
        {
          "paragraph": "知其白，守其黒，爲天下式。",
          "zhushu": "白以喻昭昭，黒以喻黙黙。人雖自知昭昭明白，當復守之以黙黙，如闇昧無所見。如是則可爲天下法式，則得常在。"
        },
        {
          "paragraph": "爲天下式，常德不忒，",
          "zhushu": "人能爲天下法則，德常在於己，不復差忒。忒，吐得反。"
        },
        {
          "paragraph": "復歸於無極。",
          "zhushu": "徳不差忒，則長生久壽，歸身於無窮極也。"
        },
        {
          "paragraph": "知其榮，守其辱，爲天下谷。",
          "zhushu": "榮以喻尊貴。辱以喻汚濁。知己之有榮貴。當守之以汚濁。如是則天下歸之。如水流入深谷也。"
        },
        {
          "paragraph": "爲天下谷，常徳乃足，",
          "zhushu": "足，止也。人能爲天下谷徳乃止於己。"
        },
        {
          "paragraph": "復歸於朴。",
          "zhushu": "復當歸身於質朴，不復爲文飾。朴，普角反。"
        },
        {
          "paragraph": "朴散則爲器，",
          "zhushu": "萬物之朴散，則爲器用也。若道散則爲神明，流爲日月，分爲五行也。"
        },
        {
          "paragraph": "聖人用之，則爲官長，",
          "zhushu": "聖人升用，則爲百官之元長也。長，丁丈反。"
        },
        {
          "paragraph": "故大制不割。",
          "zhushu": "聖人用之，則以大道制御天下，无所傷割。治身則以天道制情欲，不害精神也。"
        }
      ]
    },
    {
      "name": "無爲第二十九",
      "paragraphs": [
        {
          "paragraph": "將欲取天下",
          "zhushu": "欲爲天下主也。"
        },
        {
          "paragraph": "而爲之，",
          "zhushu": "欲以有爲治民，"
        },
        {
          "paragraph": "吾見其不得已。",
          "zhushu": "我見其不得天道人心已明矣。天道惡煩濁，人心惡多欲。"
        },
        {
          "paragraph": "天下神器，不可爲也。",
          "zhushu": "器，物也。人乃天下之神物也。神物好安靜，不可以有爲治。"
        },
        {
          "paragraph": "爲者敗之，",
          "zhushu": "以有爲治之，則敗其質性。"
        },
        {
          "paragraph": "執者失之。",
          "zhushu": "強執教之人，則失其倩實，生於詐偽也。"
        },
        {
          "paragraph": "故物或行或隨，",
          "zhushu": "上所行，下必隨之也。"
        },
        {
          "paragraph": "或呴或吹，",
          "zhushu": "呴，温也。吹，寒也。有所温，必有所寒也。呴，音虛。"
        },
        {
          "paragraph": "或強或羸，",
          "zhushu": "有所強大，必有所羸弱也。羸，力爲反。"
        },
        {
          "paragraph": "或載或隳。",
          "zhushu": "載，安也。隳，危也。有所安必有所危，明人君不可以有爲治國與治身也。隳，許規反。"
        },
        {
          "paragraph": "是以聖人去甚，去奢，去㤗。",
          "zhushu": "甚，謂貪淫聲色。奢，謂服飾飲食。泰，謂宫室臺榭。去此三者，處中和，行無爲，則天下自化。去，羌吕反，下同。"
        }
      ]
    },
    {
      "name": "儉武第三十",
      "paragraphs": [
        {
          "paragraph": "以道佐人主者，",
          "zhushu": "謂人主能以道自輔佐也。"
        },
        {
          "paragraph": "不以兵强天下。",
          "zhushu": "以道自佐之主，不以兵革，順天任德，敵人自服。"
        },
        {
          "paragraph": "其事好還。",
          "zhushu": "其舉事好還自責，不怨於人也。好，呼報反。還，音旋。"
        },
        {
          "paragraph": "師之所處，荆棘生焉。",
          "zhushu": "農事廢，田不修。"
        },
        {
          "paragraph": "大軍之後，必有凶年。",
          "zhushu": "天應之以惡氣，即害五穀，五穀盡傷人也。"
        },
        {
          "paragraph": "善者果而已，",
          "zhushu": "善兵者，當果敢而已不休。"
        },
        {
          "paragraph": "不敢以取强。",
          "zhushu": "不以果敢取强大之名也。"
        },
        {
          "paragraph": "果而勿矜，",
          "zhushu": "當果敢謙卑，勿自矜大也。"
        },
        {
          "paragraph": "果而勿伐，",
          "zhushu": "當果敢推讓，乃自伐取其美也。"
        },
        {
          "paragraph": "果而勿驕，",
          "zhushu": "驕，欺也。果敢勿以驕欺人。"
        },
        {
          "paragraph": "果而不得已，",
          "zhushu": "當果敢至誠。不當迫不得已也。"
        },
        {
          "paragraph": "果而勿强。",
          "zhushu": "果敢，勿以爲强兵堅甲以侵凌人也。"
        },
        {
          "paragraph": "物壯則老，",
          "zhushu": "草木壯極則枯落，人壯極則衰老也。言强者不可以壯。"
        },
        {
          "paragraph": "是謂不道，",
          "zhushu": "枯老者，坐不行道也。"
        },
        {
          "paragraph": "不道早已。",
          "zhushu": "不行道者，早死。"
        }
      ]
    },
    {
      "name": "偃武第三十一",
      "paragraphs": [
        {
          "paragraph": "夫佳兵不祥之器，",
          "zhushu": "祥，善也。兵者，驚精神，濁和氣，不善人之器也，不當修飾之。"
        },
        {
          "paragraph": "物或惡之，",
          "zhushu": "兵動則有所害，故萬物無有不惡之。惡，烏路反。"
        },
        {
          "paragraph": "故有道者不處。",
          "zhushu": "有道之人，不處其國。"
        },
        {
          "paragraph": "君子居則貴左，",
          "zhushu": "貴柔弱也。"
        },
        {
          "paragraph": "用兵則貴右。",
          "zhushu": "貴剛強也。此言兵道與君子道反，所貴者異也。"
        },
        {
          "paragraph": "兵者不祥之器，",
          "zhushu": "兵革者，不善之器也。"
        },
        {
          "paragraph": "非君子之器，",
          "zhushu": "非君子所貴重器也。"
        },
        {
          "paragraph": "不得已而用之，",
          "zhushu": "謂遭衰逆亂禍，欲加萬民，乃用之以自守。"
        },
        {
          "paragraph": "恬惔爲上。",
          "zhushu": "不貪土地利人財，寳惔，一本作然。"
        },
        {
          "paragraph": "勝而不美，",
          "zhushu": "雖得勝而不以爲利己也。"
        },
        {
          "paragraph": "而美之者，是樂殺人。",
          "zhushu": "美得勝者，是爲喜樂殺人者也。"
        },
        {
          "paragraph": "夫樂殺人者，則不可以得志於天下矣。",
          "zhushu": "爲人君而樂殺人，此不可使得志於天下。爲人主必專制人命，妄行刑誅。"
        },
        {
          "paragraph": "吉事尚左，",
          "zhushu": "左，生位也。"
        },
        {
          "paragraph": "凶事尚右。",
          "zhushu": "隂道殺人。"
        },
        {
          "paragraph": "偏將軍居左，",
          "zhushu": "偏將軍卑而居陽者，以其不專殺也。"
        },
        {
          "paragraph": "上將軍居右，",
          "zhushu": "上將軍尊而居右者，言其主殺也。"
        },
        {
          "paragraph": "言以䘮禮處之。",
          "zhushu": "上將軍於右䘮。禮尚右，死人貴隂也。"
        },
        {
          "paragraph": "殺人之衆，以悲哀泣之，",
          "zhushu": "傷己德薄，不能以道化人，而害无辜之民。"
        },
        {
          "paragraph": "戰勝以䘮禮處之。",
          "zhushu": "古者戰勝，將軍居䘮主禮之位，素服而哭之，明君子貴德而賤兵，不得已誅不祥，心不樂之，比於䘮也。知後丗用兵不已，故悲痛之。"
        }
      ]
    },
    {
      "name": "聖德第三十二",
      "paragraphs": [
        {
          "paragraph": "道常無名。",
          "zhushu": "道能隂能陽，能施能張，能存能亡，故無常名也。"
        },
        {
          "paragraph": "朴雖小，天下不敢臣。",
          "zhushu": "道朴雖小，微妙無形，天下不敢有臣使道者也。"
        },
        {
          "paragraph": "侯王若能守之，萬物將自賔。",
          "zhushu": "侯王若能守道无爲，萬物將自賔服從於德也。"
        },
        {
          "paragraph": "天地相合，以降甘露，",
          "zhushu": "侯王動作能與天相應合，天即下甘露善瑞也。"
        },
        {
          "paragraph": "民莫之令而自均。",
          "zhushu": "天降善瑞，則萬物莫有教令之者，皆自均調若一也。"
        },
        {
          "paragraph": "始制有名，",
          "zhushu": "始，道也。有名，萬物也。道無名，能制於有名，無形，能制於有形也。"
        },
        {
          "paragraph": "名亦旣有，",
          "zhushu": "既，盡也。有名之物盡有情欲，叛道離德，故身毀辱也。"
        },
        {
          "paragraph": "天亦將知之，",
          "zhushu": "人能去道行德，天亦將自知之。"
        },
        {
          "paragraph": "知之所以不殆。",
          "zhushu": "天知之，則神靈祐助，不復危殆。"
        },
        {
          "paragraph": "譬道之在天下，猶川谷之與江海。",
          "zhushu": "言言道之在天下，與人相應和，如川谷與江海相流通也。"
        }
      ]
    },
    {
      "name": "辯德第三十三",
      "paragraphs": [
        {
          "paragraph": "知人者智，",
          "zhushu": "能知人好惡是爲智。"
        },
        {
          "paragraph": "自知者明。",
          "zhushu": "人能自知賢不肖，是爲反。聽無聲，内視無形，故爲明。"
        },
        {
          "paragraph": "勝人者有力，",
          "zhushu": "能勝人者，不過以威力也。"
        },
        {
          "paragraph": "自勝者強。",
          "zhushu": "人能自勝己情欲，則天下無有能與己爭者，故爲強。"
        },
        {
          "paragraph": "知足者富，",
          "zhushu": "人能知足之爲足，則長保福禄，故爲富也。"
        },
        {
          "paragraph": "強行者有志。",
          "zhushu": "人能強力行善，則爲有意於道，道亦有意於人。"
        },
        {
          "paragraph": "不失其所者久，",
          "zhushu": "人能自節養，不失其所，受天之精氣，則可以久。"
        },
        {
          "paragraph": "死而不亡者壽。",
          "zhushu": "目不妄視，耳不妄聽，口不妄言，則无怨惡於天下，故長壽。"
        }
      ]
    },
    {
      "name": "任成第三十四",
      "paragraphs": [
        {
          "paragraph": "大道汜𠔃，",
          "zhushu": "言道汜汜，若浮若沉，若有若無，視之不見，說之難殊。汜，音泛。"
        },
        {
          "paragraph": "其可左右。",
          "zhushu": "道可。左右无所不宜。"
        },
        {
          "paragraph": "萬物恃之而生",
          "zhushu": "恃，待也。萬物皆恃道而生。"
        },
        {
          "paragraph": "而不辭，",
          "zhushu": "道不辭謝而逆止也。"
        },
        {
          "paragraph": "功成不名有。",
          "zhushu": "有道不名其有功也。"
        },
        {
          "paragraph": "愛養萬物而不爲主，",
          "zhushu": "道雖愛養萬物，不如人主有所放取。"
        },
        {
          "paragraph": "常無欲，可名於小。",
          "zhushu": "道匿德藏，名恒然無爲，似若微小也。"
        },
        {
          "paragraph": "萬物歸焉而不爲主，",
          "zhushu": "萬物皆歸道受氣，道非如人主有所禁止也。"
        },
        {
          "paragraph": "可名爲大。",
          "zhushu": "萬物横來横去，使名自在，故不若於大也。"
        },
        {
          "paragraph": "是以聖人終不爲大，",
          "zhushu": "聖人法道，匿德藏名，不爲滿大。"
        },
        {
          "paragraph": "故能成其大。",
          "zhushu": "聖人以身師導，不言而化，萬事修治，故能成其大。"
        }
      ]
    },
    {
      "name": "仁德第三十五",
      "paragraphs": [
        {
          "paragraph": "執大象，天下往。",
          "zhushu": "執，守也。象，道也。聖人守大道，則天下萬民移心歸往之也。治身則天降神明。往來於己也。"
        },
        {
          "paragraph": "往而不害，安平太。",
          "zhushu": "萬物歸往而不傷害，則國安家寧而致太平矣。治身不害神明，則身安而大壽也。"
        },
        {
          "paragraph": "樂與餌，過客止。",
          "zhushu": "餌，美也。過客，一也。人能樂美於道，則一留止也。一者去盈。而處虚，忽忽如過客。樂，音岳。餌，而志反。"
        },
        {
          "paragraph": "道之出口，淡乎其無味。",
          "zhushu": "道出入於口淡淡，非如五味有酸鹹苦甘辛也。出，尺𩔖反。淡，徒暫反。"
        },
        {
          "paragraph": "視之不足見，",
          "zhushu": "足，德也。道無形，非若五色有青黄赤白黒可得見也。"
        },
        {
          "paragraph": "聽之不足聞，",
          "zhushu": "道非若五音，有宫商角徵羽可得聽聞也。"
        },
        {
          "paragraph": "用之不可旣。",
          "zhushu": "用道治國，則國安民昌，治身則壽命延長，無有旣盡時也。"
        }
      ]
    },
    {
      "name": "微明第三十六",
      "paragraphs": [
        {
          "paragraph": "將欲噏之，必固張之；",
          "zhushu": "先開張之者，欲極其奢淫。噏，許及反。"
        },
        {
          "paragraph": "將使弱之，必固強之；",
          "zhushu": "先強大之者，欲使遇禍患。"
        },
        {
          "paragraph": "將欲廢之，必固興之；",
          "zhushu": "先興之者，欲使其驕危也。"
        },
        {
          "paragraph": "將欲奪之，必固與之。",
          "zhushu": "先與之者，欲極其貪心也。"
        },
        {
          "paragraph": "是謂微明。",
          "zhushu": "此四事，其道微，其效明也。"
        },
        {
          "paragraph": "柔弱勝剛強。",
          "zhushu": "柔弱者久長，剛強者先亡也。"
        },
        {
          "paragraph": "魚不可脫於淵，",
          "zhushu": "魚脫於淵，爲去剛得柔，不可復制也。"
        },
        {
          "paragraph": "國之利器不可以示人。",
          "zhushu": "利器。權，道也。治國權者，不可以示執事之臣也。治身道者，不可以示非其人也。"
        }
      ]
    },
    {
      "name": "爲政第三十七",
      "paragraphs": [
        {
          "paragraph": "道常無爲，",
          "zhushu": "道以無爲爲常也。"
        },
        {
          "paragraph": "而無不爲。侯王若能守，萬物將自化。",
          "zhushu": "言侯王若能守道，萬物將自化效於己也。"
        },
        {
          "paragraph": "化而欲作，吾將鎭之以無名之朴。",
          "zhushu": "吾身也，無名之朴，道也，萬物以化效於己也。復欲作巧偽者，侯王當身鎮撫以道德。"
        },
        {
          "paragraph": "無名之朴，亦將不欲。不欲以靜，",
          "zhushu": "言侯王鎮撫以道德，民亦將不欲改，當以清靜導化之也。"
        },
        {
          "paragraph": "天下將自定。",
          "zhushu": "能如是者天下將自正定也"
        },
        {
          "paragraph": "河上公老子道經卷上",
          "zhushu": ""
        }
      ]
    },
    {
      "name": "論德第三十八",
      "paragraphs": [
        {
          "paragraph": "上德不德，",
          "zhushu": "上德謂太古無名號之君，德大無上，故言上德也。不德者，言其不以德教民，因循自然，養人性命，其德不見，故言不德也。"
        },
        {
          "paragraph": "是以有德；",
          "zhushu": "言其德合於天地，和氣流行，民得以全也。"
        },
        {
          "paragraph": "下德不失德，",
          "zhushu": "下德，謂號謚之君，德不及上德，故言下德也。不失德者，其德可見，其功可稱也。"
        },
        {
          "paragraph": "是以無德。",
          "zhushu": "以有名號及其身故。"
        },
        {
          "paragraph": "上德無爲",
          "zhushu": "謂法道安靜，無所改爲也。"
        },
        {
          "paragraph": "而無以爲，",
          "zhushu": "言無以名號爲。"
        },
        {
          "paragraph": "下德爲之",
          "zhushu": "言爲教令，施政事也。"
        },
        {
          "paragraph": "而有以爲。",
          "zhushu": "言以爲己取名號也。"
        },
        {
          "paragraph": "上仁爲之",
          "zhushu": "上仁，謂行仁之君，其仁爲上，故言上仁也。爲之者爲仁恩。"
        },
        {
          "paragraph": "而無以爲，",
          "zhushu": "功成事立，無以執爲。"
        },
        {
          "paragraph": "上義爲之",
          "zhushu": "爲義以斷割也。"
        },
        {
          "paragraph": "而有以爲。",
          "zhushu": "動作以爲己，殺人以成威，賦下以自奉也。"
        },
        {
          "paragraph": "上禮爲之",
          "zhushu": "謂上禮之君。其禮無上，故言上禮。爲之者，言爲禮制度，序威儀。"
        },
        {
          "paragraph": "而莫之應，",
          "zhushu": "言禮華盛實衰，飭偽煩多，動則離道，不可應也。"
        },
        {
          "paragraph": "則攘臂而仍之。",
          "zhushu": "言煩多不可應，上下忿爭，故攘臂相仍引。攘，如羊反。臂，必寐反。"
        },
        {
          "paragraph": "故失道而後德，",
          "zhushu": "言道衰而德化生也。"
        },
        {
          "paragraph": "失德而後仁，",
          "zhushu": "言德衰而仁愛見也。"
        },
        {
          "paragraph": "失仁而後義，",
          "zhushu": "言仁衰而分義明也。"
        },
        {
          "paragraph": "失義而後禮。",
          "zhushu": "言義衰則施禮聘，行玉帛。"
        },
        {
          "paragraph": "夫禮者，忠信之薄",
          "zhushu": "言禮廢本治末，忠信日以衰薄。"
        },
        {
          "paragraph": "而亂之首；",
          "zhushu": "禮者，賤質而貴文，故正直日以少，邪亂日以生。"
        },
        {
          "paragraph": "前識者，道之華，",
          "zhushu": "不知而言，知爲前識，此人失道之實，得道之華。"
        },
        {
          "paragraph": "而愚之始。",
          "zhushu": "言前識之人，愚闇之倡始。"
        },
        {
          "paragraph": "是以大丈夫處其厚，",
          "zhushu": "大丈夫，謂得道之君也。處其厚者，處身於敦朴。"
        },
        {
          "paragraph": "不居其薄，",
          "zhushu": "不處身違道，爲丗煩亂也。"
        },
        {
          "paragraph": "處其實，",
          "zhushu": "處忠信也。"
        },
        {
          "paragraph": "不居其華。",
          "zhushu": "不尚言也。"
        },
        {
          "paragraph": "故去彼取此。",
          "zhushu": "去彼華薄，取此厚實。去，羌吕反。"
        }
      ]
    },
    {
      "name": "法本第三十九",
      "paragraphs": [
        {
          "paragraph": "昔之得一者，",
          "zhushu": "昔，往也。一無爲，道之子也。"
        },
        {
          "paragraph": "天得一以清，地得一以寧，",
          "zhushu": "言天得一，故能垂象清明；地得一，故能安靜不動揺。"
        },
        {
          "paragraph": "神得一以靈，",
          "zhushu": "言神得一，故能変化無形。"
        },
        {
          "paragraph": "谷得一以盈，",
          "zhushu": "言谷得一，故能盈滿而不絶也。"
        },
        {
          "paragraph": "萬物得一以生，",
          "zhushu": "言萬物皆須道以生成也。"
        },
        {
          "paragraph": "侯王得一以天下爲正。",
          "zhushu": "言侯王得一，故能爲天下平正。"
        },
        {
          "paragraph": "其致之，",
          "zhushu": "致，誡也。謂下五事也。"
        },
        {
          "paragraph": "天無以清，將恐裂，",
          "zhushu": "言天當有隂陽施張晝夜更用，不可但欲清明無已時，將恐分裂不爲天。"
        },
        {
          "paragraph": "地無以寧，將恐發，",
          "zhushu": "言地當有高下剛柔、氣節五行，不可但欲安靜無已時，將恐發泄不爲地。"
        },
        {
          "paragraph": "神無以靈，將恐歇。",
          "zhushu": "言神當有王相囚死休廢，不可但欲靈無已時，將恐虚歇不爲神也。歇，詐謁反。"
        },
        {
          "paragraph": "谷無以盈，將恐竭；",
          "zhushu": "言谷當有盈縮虚實，不可但欲盈滿無已時，將恐枯竭不爲谷。"
        },
        {
          "paragraph": "萬物無以生將恐滅，",
          "zhushu": "言萬物當隨時生死，不可但欲生無已時，將恐滅亡不爲物也。"
        },
        {
          "paragraph": "侯王無以貴髙將恐蹷。",
          "zhushu": "言侯王當屈己以下人，汲汲求賢，不可但欲高。於人，將恐顛蹷失其位也。蹷，蹇月反。"
        },
        {
          "paragraph": "故貴以賤爲本，",
          "zhushu": "言必欲尊貴，當以薄賤爲本，若禹稷躬稼，舜陶河濵，周公下白屋也。"
        },
        {
          "paragraph": "髙必以下爲基。",
          "zhushu": "言必欲尊貴，當以下爲本基，猶築牆造功，因卑成高，下不堅固，後必傾危。"
        },
        {
          "paragraph": "是以侯王自謂孤、寡、不轂。",
          "zhushu": "孤寡喻孤獨。不轂，喻不能如車轂爲衆輻所湊。"
        },
        {
          "paragraph": "此非以賤爲本耶？",
          "zhushu": "言侯王至尊貴，能以孤寡自稱，此非以賤爲本乎？以曉人。"
        },
        {
          "paragraph": "非乎！",
          "zhushu": "嗟歎之辝。"
        },
        {
          "paragraph": "故致數車無車，",
          "zhushu": "致，就也。言人就車數之，爲輻，爲輪，爲轂，爲衡、爲轝，無有名爲車者，故成爲車。以喻侯王不以尊號自名，故能成其貴。數，色主反。"
        },
        {
          "paragraph": "不欲琭琭如玉，落落如石。",
          "zhushu": "琭琭，喻少。落落，喻多。玉少故見貴，石多故見賤。言不欲如玉爲人所貴，如石爲人所賤，當處其中也。琭，並音禄。"
        }
      ]
    },
    {
      "name": "去用第四十",
      "paragraphs": [
        {
          "paragraph": "反者道之動，",
          "zhushu": "反，本也。本者，道所以動，動生萬物，背之則亡也。"
        },
        {
          "paragraph": "弱者道之用。",
          "zhushu": "柔弱者，道之所常用，故能長久。"
        },
        {
          "paragraph": "天下萬物生於有，",
          "zhushu": "萬物皆從天地生，天地有形位，故言生於有也。"
        },
        {
          "paragraph": "有生於無。",
          "zhushu": "天地神明，蜎飛蠕動，皆從道生。道无形，故言生於无。此言本勝於華，弱勝於強，謙虚勝盈滿也。"
        }
      ]
    },
    {
      "name": "同異第四十一",
      "paragraphs": [
        {
          "paragraph": "上士聞道，勤而行之。",
          "zhushu": "上士聞道，自勤苦竭力而行之。"
        },
        {
          "paragraph": "中士聞道，若存若亡。",
          "zhushu": "中士聞道，治身以長存，治國以太平，欣然而存之。退見財色榮譽，或於情欲而復亡之也。"
        },
        {
          "paragraph": "下士聞道，大𥬇之。",
          "zhushu": "下士貪狼多欲，見道柔弱，謂之恐懼；見道質朴，謂之鄙陋。故大𥬇之。"
        },
        {
          "paragraph": "不𥬇不足以爲道。",
          "zhushu": "不爲下士所𥬇，不足以名爲道。"
        },
        {
          "paragraph": "故建言有之：",
          "zhushu": "建，設也。設言以有道，當如下句。"
        },
        {
          "paragraph": "明道若昧，",
          "zhushu": "明道之人，若闇昧无所見。昧，梅對反。"
        },
        {
          "paragraph": "進道若退，",
          "zhushu": "進取道者，若退不及。"
        },
        {
          "paragraph": "夷道若𩔖，",
          "zhushu": "夷，平也。大道之人不自别殊，若多比𩔖也。𩔖，雷對反。"
        },
        {
          "paragraph": "上德若谷，",
          "zhushu": "上德之人若深谷，不恥垢濁也。"
        },
        {
          "paragraph": "大白若辱，",
          "zhushu": "大潔白之人，若汙辱不自彰𩔰。"
        },
        {
          "paragraph": "廣德若不足，",
          "zhushu": "德行廣大之人，若愚，須不足也。"
        },
        {
          "paragraph": "建德若偷，",
          "zhushu": "建設道德之人，若可偷引，使空虚也。"
        },
        {
          "paragraph": "質眞若渝，",
          "zhushu": "質朴之人，若五色有渝淺不明。"
        },
        {
          "paragraph": "大方無隅，",
          "zhushu": "大方正之人，无委曲亷隅。"
        },
        {
          "paragraph": "大器晚成，",
          "zhushu": "大器之人，若九鼎瑚璉，不可卒成也。"
        },
        {
          "paragraph": "大音希聲，",
          "zhushu": "大音猶雷霆，待時而動，喻常愛氣希言也。"
        },
        {
          "paragraph": "大象無形。",
          "zhushu": "大法象之人，質朴无形容。"
        },
        {
          "paragraph": "道隱無名。",
          "zhushu": "道潛隱，使人无能指名也。"
        },
        {
          "paragraph": "夫唯道，善貸且成。",
          "zhushu": "成，就也。言道善稟貸人精氣，且成就之也。貸，吐代反。"
        }
      ]
    },
    {
      "name": "道化第四十二",
      "paragraphs": [
        {
          "paragraph": "道生一，",
          "zhushu": "道始所生者。"
        },
        {
          "paragraph": "一生二，",
          "zhushu": "一生隂與陽也。"
        },
        {
          "paragraph": "二生三，",
          "zhushu": "隂陽生，和氣濁，三氣分爲天地人也。"
        },
        {
          "paragraph": "三生萬物。",
          "zhushu": "天地共生萬物也。天施地化，人長養之也。"
        },
        {
          "paragraph": "萬物負隂而抱陽，",
          "zhushu": "萬物无不負隂而向陽，廻心而就日。"
        },
        {
          "paragraph": "冲氣以爲和。",
          "zhushu": "萬物中皆有元氣，得以和柔，若胷中有藏，骨中有髓，草木中有空虛與氣通，故得久生也。"
        },
        {
          "paragraph": "人之所惡，唯孤、寡、不轂，而王公以爲稱。",
          "zhushu": "孤寡不轂者，不祥之名，而王公以爲稱者，處謙卑，法虛空，和柔。惡，烏路反。稱，尺證反。"
        },
        {
          "paragraph": "故物或損之而益，",
          "zhushu": "引之不得，推之必還。"
        },
        {
          "paragraph": "或益之而損。",
          "zhushu": "夫増髙者崩，貪富者致患。"
        },
        {
          "paragraph": "人之所教，",
          "zhushu": "謂衆人所以教，去弱爲強，去柔爲剛。"
        },
        {
          "paragraph": "我亦教之。",
          "zhushu": "言我教衆人使去強爲弱，去剛爲柔。"
        },
        {
          "paragraph": "強梁者不得其死，",
          "zhushu": "強梁，謂不信玄妙，背叛道徳，不從經教，尚勢任力也。不得其死者，爲天所絶，兵刃所伐，王法所殺，不得以壽命死也。"
        },
        {
          "paragraph": "吾將以爲教父。",
          "zhushu": "父，始也。老子以強梁之人爲敎戒之始也。"
        }
      ]
    },
    {
      "name": "徧用第四十三",
      "paragraphs": [
        {
          "paragraph": "天下之至柔，馳騁天下之至堅。",
          "zhushu": "至柔者水，至堅金石，水能貫堅入剛，无所不通。騁，敕領反。"
        },
        {
          "paragraph": "無有入無間，",
          "zhushu": "無有，謂道也。道無形質，故能出入无間，通神羣生也。"
        },
        {
          "paragraph": "吾是以知無爲之有益。",
          "zhushu": "吾見道无爲而萬物自化成，是以知无爲之有益於人也。"
        },
        {
          "paragraph": "不言之教，",
          "zhushu": "法道不言，師之以身。"
        },
        {
          "paragraph": "無爲之益，",
          "zhushu": "法道无爲，治身則有益精神，治國則有益萬民，不勞煩也。"
        },
        {
          "paragraph": "天下希及之。",
          "zhushu": "天下，人主也，希能有及道无爲之治身治國也。"
        }
      ]
    },
    {
      "name": "立戒第四十四",
      "paragraphs": [
        {
          "paragraph": "名與身孰親？",
          "zhushu": "名遂則身退也。"
        },
        {
          "paragraph": "身與貨孰多？",
          "zhushu": "財多則害身也。"
        },
        {
          "paragraph": "得與亡孰病？",
          "zhushu": "好得利則病於行也。"
        },
        {
          "paragraph": "甚愛必大費，",
          "zhushu": "甚愛色，費精神；甚愛財，遇禍患。所愛者少，所亡者多，故言大費。"
        },
        {
          "paragraph": "多藏必厚亡。",
          "zhushu": "生多藏於府庫，死多藏於丘墓。生有攻刼之憂，死有掘冢探柩之患。"
        },
        {
          "paragraph": "知足不辱，",
          "zhushu": "知足之人，絶利去欲，不辱於身。"
        },
        {
          "paragraph": "知止不殆，",
          "zhushu": "知可止，則財利不累身，聲色不亂於耳目，則身不危殆也。"
        },
        {
          "paragraph": "可以長久。",
          "zhushu": "人能知止足，則福禄在己。治身者神不勞，治國者民不擾，故可長久。"
        }
      ]
    },
    {
      "name": "洪德第四十五",
      "paragraphs": [
        {
          "paragraph": "大成若𡙇，",
          "zhushu": "謂道德大成之君若𡙇者，滅名藏譽，如毀𡙇不備也。𡙇，窺恱反。"
        },
        {
          "paragraph": "其用不弊。",
          "zhushu": "其用心如是，則无弊盡時。"
        },
        {
          "paragraph": "大盈若冲，",
          "zhushu": "謂道徳大盈滿之君也。如冲者，貴不敢驕也，富不敢奢也。"
        },
        {
          "paragraph": "其用不窮。",
          "zhushu": "其用心如是，則无窮盡時也。"
        },
        {
          "paragraph": "大直若屈，",
          "zhushu": "大直，謂修道法度正直如一也。如屈者，不與俗人爭。如可屈折，屈，丘勿反。"
        },
        {
          "paragraph": "大巧若拙，",
          "zhushu": "大巧謂多才術也。如拙者亦不敢見其能。"
        },
        {
          "paragraph": "大辯若訥。",
          "zhushu": "大辯者智無疑，如訥者口无辝。訥，奴忽反。"
        },
        {
          "paragraph": "躁勝寒，",
          "zhushu": "勝，極也。春夏陽氣躁疾於上，萬物盛大，極則寒，寒則零落死亡也。言人不當剛躁也。躁則到反。"
        },
        {
          "paragraph": "靜勝𤍠，",
          "zhushu": "秋冬萬物静於黃泉之下，極則𤍠。𤍠者，生之源。"
        },
        {
          "paragraph": "清靜爲天下正。",
          "zhushu": "能清靜則爲天下長，持正則無終已時也。"
        }
      ]
    },
    {
      "name": "儉欲第四十六",
      "paragraphs": [
        {
          "paragraph": "天下有道，",
          "zhushu": "謂人主有道也。"
        },
        {
          "paragraph": "却走馬以糞。",
          "zhushu": "糞者，糞田也。兵甲不用，却走馬治農田。治身者，却陽精以糞其身。糞，弗問反。"
        },
        {
          "paragraph": "天下無道，",
          "zhushu": "謂人主無道也。"
        },
        {
          "paragraph": "戎馬生於郊。",
          "zhushu": "戰伐不止，戎馬生於郊境之上，久不還也。"
        },
        {
          "paragraph": "罪莫大於可欲，",
          "zhushu": "好淫色也。"
        },
        {
          "paragraph": "禍莫大於不知足，",
          "zhushu": "冨貴不能自禁止也。"
        },
        {
          "paragraph": "咎莫大於欲得。",
          "zhushu": "欲得人物利且貪也。咎，其乆反。"
        },
        {
          "paragraph": "故知足之足，",
          "zhushu": "守真根也。"
        },
        {
          "paragraph": "常足。",
          "zhushu": "无欲心也。"
        }
      ]
    },
    {
      "name": "鑒逺第四十七",
      "paragraphs": [
        {
          "paragraph": "不出户，知天下；",
          "zhushu": "聖人不出户以知天下者，以己身知人身，以己家知人家，所以見天下也。"
        },
        {
          "paragraph": "不窺牖，見天道。",
          "zhushu": "天道與人道同，大人相通，精氣相貫。人君清淨，天氣自正。人君多欲，天氣煩濁。吉凶利害，皆由於己。窺，起規反。牖，音酉。"
        },
        {
          "paragraph": "其出彌逺，其知彌少。",
          "zhushu": "謂去其家觀人家，去其身觀人身，所觀益逺，所用益少也。"
        },
        {
          "paragraph": "是以聖人不行而知，",
          "zhushu": "聖人不上天，不入淵。能知天地，以心知之。"
        },
        {
          "paragraph": "不見而名，",
          "zhushu": "上好道，下好德。上好武，下好力。聖人原小知大，察内知外。"
        },
        {
          "paragraph": "無爲而成。",
          "zhushu": "上无所爲，則下無事，家給人足，萬物自化成也。"
        }
      ]
    },
    {
      "name": "忘知第四十八",
      "paragraphs": [
        {
          "paragraph": "爲學日益，",
          "zhushu": "學謂政教禮樂之學也。日益者，情欲文飾日以益多。"
        },
        {
          "paragraph": "爲道日損。",
          "zhushu": "道謂自然之道也。日損者，情欲文飾日以消損。"
        },
        {
          "paragraph": "損之又損，",
          "zhushu": "損情欲，又損之，所以漸去。"
        },
        {
          "paragraph": "以至於無爲，",
          "zhushu": "當恬惔如孾兒，无所造爲。"
        },
        {
          "paragraph": "無爲而無不爲。",
          "zhushu": "情欲断絶，德與道合，則无所不施，无所不爲也。"
        },
        {
          "paragraph": "取天下常以無事，",
          "zhushu": "取，治也。治天下常當以无事，不當煩勞也。"
        },
        {
          "paragraph": "及其有事，不足以取天下。",
          "zhushu": "及其好有事，則政教煩，民不安，故不足以治天下也。"
        }
      ]
    },
    {
      "name": "任德第四十九",
      "paragraphs": [
        {
          "paragraph": "聖人無常心，",
          "zhushu": "聖人重改更，貴因循，若自无心。"
        },
        {
          "paragraph": "以百姓心爲心。",
          "zhushu": "百姓心之所便，因而從之。"
        },
        {
          "paragraph": "善者吾善之，",
          "zhushu": "百姓爲善，聖人因而善之。"
        },
        {
          "paragraph": "不善者吾亦善之，",
          "zhushu": "百姓雖有不善者，聖人化之使善也。"
        },
        {
          "paragraph": "德善。",
          "zhushu": "百姓德化，聖人爲善。"
        },
        {
          "paragraph": "信者吾信之，",
          "zhushu": "百姓爲信，聖人因而信之。"
        },
        {
          "paragraph": "不信者吾亦信之，",
          "zhushu": "百姓爲不信，聖人化之使信也。"
        },
        {
          "paragraph": "德信。",
          "zhushu": "百姓德化，聖人爲信。"
        },
        {
          "paragraph": "聖人在天下怵怵，",
          "zhushu": "聖人在天下，怵怵常恐怖，富貴不敢驕奢。"
        },
        {
          "paragraph": "爲天下渾其心，",
          "zhushu": "言聖人爲天下百姓渾濁其心，若愚闇不通也。渾，胡本反。"
        },
        {
          "paragraph": "百姓皆注其耳目，",
          "zhushu": "注，用也。百姓皆用其耳目，爲聖人視聽也。"
        },
        {
          "paragraph": "聖人皆孩之。",
          "zhushu": "聖人愛念百姓，如孩孾赤子，長養之而不責望其報。孩，胡來反。"
        }
      ]
    },
    {
      "name": "貴生第五十",
      "paragraphs": [
        {
          "paragraph": "出生入死，",
          "zhushu": "出生，謂情欲出无内，魂定魄靜，故生也。入死，謂情欲入於胷臆，精神勞惑，故死。"
        },
        {
          "paragraph": "生之徒十有三，死之徒十有三，",
          "zhushu": "言生死之𩔖，各有十三，謂九竅四關也。其生也，目不妄視，耳不妄聽，鼻不妄香臰，口不妄言味，手不妄持，足不妄行，精神不妄施。其死也，反是也。"
        },
        {
          "paragraph": "人之生，動之死地十有三。",
          "zhushu": "人之求生，動作反之，十三死也。"
        },
        {
          "paragraph": "夫何故？",
          "zhushu": "問。何故動之死地也。"
        },
        {
          "paragraph": "以其生生之厚。",
          "zhushu": "所以動之死地者，以其求生活之事太厚，違道忤天，妄行失紀。"
        },
        {
          "paragraph": "蓋聞善攝生者，",
          "zhushu": "攝，養也。"
        },
        {
          "paragraph": "陸行不遇兕虎，",
          "zhushu": "自然逺避，害不干也。兕，徐履反。"
        },
        {
          "paragraph": "入軍不避甲兵。",
          "zhushu": "不好戰以殺人。"
        },
        {
          "paragraph": "兕無投其角，虎無所措爪，兵無所容其刃。",
          "zhushu": "養生之人，虎兕无由傷，兵刃無從加之也。"
        },
        {
          "paragraph": "夫何故？",
          "zhushu": "問：虎兕兵甲，何故不害之。"
        },
        {
          "paragraph": "以其無死地。",
          "zhushu": "以其不犯十三之死地，言神明營䕶之，此物不敢害。"
        }
      ]
    },
    {
      "name": "養德第五十一",
      "paragraphs": [
        {
          "paragraph": "道生之，",
          "zhushu": "道生萬物，"
        },
        {
          "paragraph": "德畜之，",
          "zhushu": "德，一也，一主布氣而畜養。"
        },
        {
          "paragraph": "物形之，",
          "zhushu": "一爲萬物設形象也。"
        },
        {
          "paragraph": "勢成之。",
          "zhushu": "一爲萬物作寒暑之勢以成之。"
        },
        {
          "paragraph": "是以萬物莫不尊道而貴德。",
          "zhushu": "道德所爲無不盡，驚動而尊敬，"
        },
        {
          "paragraph": "道之尊，德之貴，夫莫之命而常自然。",
          "zhushu": "道一不命召萬物，而常自然應之如影響。"
        },
        {
          "paragraph": "故道生之，德畜之，長之育之，成之孰之，養之覆之。",
          "zhushu": "道之於萬物，非但生之而已，乃復長養成孰覆育全於性命。人君治國治身，亦當如是也。"
        },
        {
          "paragraph": "生而不有，",
          "zhushu": "道生萬物，不有所取以爲利也。"
        },
        {
          "paragraph": "爲而不恃，",
          "zhushu": "道所施爲，不恃望其報也。"
        },
        {
          "paragraph": "長而不宰，",
          "zhushu": "道長養萬物，不宰割以爲利也。"
        },
        {
          "paragraph": "是謂玄德。",
          "zhushu": "道之所行，恩德玄闇，不可得見。"
        }
      ]
    },
    {
      "name": "歸元第五十二",
      "paragraphs": [
        {
          "paragraph": "天下有始，",
          "zhushu": "始有道也。"
        },
        {
          "paragraph": "以爲天下母。",
          "zhushu": "道爲天下萬物之母。"
        },
        {
          "paragraph": "旣知其母，復知其子；",
          "zhushu": "子，一也。旣知道已，當復知一也。"
        },
        {
          "paragraph": "既知其子，復守其母，",
          "zhushu": "已知一當復，守道反無爲。"
        },
        {
          "paragraph": "没身不殆。",
          "zhushu": "不危殆也。"
        },
        {
          "paragraph": "塞其兊，",
          "zhushu": "兊，目也。目不妄視也。兊，徒外反。"
        },
        {
          "paragraph": "𨳲其門，",
          "zhushu": "門，口也。使口不妄言。"
        },
        {
          "paragraph": "終身不勤；",
          "zhushu": "人當塞目不妄視，𨳲口不妄言，則終身不勤苦。"
        },
        {
          "paragraph": "開其兊，",
          "zhushu": "開目視情欲也。"
        },
        {
          "paragraph": "濟其事，",
          "zhushu": "濟，益也。益情欲之事。"
        },
        {
          "paragraph": "終身不救。",
          "zhushu": "禍亂成也。"
        },
        {
          "paragraph": "見小曰明，",
          "zhushu": "萌芽未動，禍亂未見，爲小。昭然獨見爲明。"
        },
        {
          "paragraph": "守柔日強，",
          "zhushu": "守柔弱，日以強大也。"
        },
        {
          "paragraph": "用其光，",
          "zhushu": "用其目光於外，視時世之利害。"
        },
        {
          "paragraph": "復歸其明，",
          "zhushu": "復當反其光明於内，無使精神泄也。"
        },
        {
          "paragraph": "無遺身殃，",
          "zhushu": "内視存神。不爲漏失。遺，唯季反。"
        },
        {
          "paragraph": "是謂習常",
          "zhushu": "人能行此，是謂習修常道。"
        }
      ]
    },
    {
      "name": "益證第五十三",
      "paragraphs": [
        {
          "paragraph": "使我介然有知，行於大道，",
          "zhushu": "介，大也。老子疾時王不行大道，故設此言，使我介然有知於政事，我則行於大道，躬无爲之化。"
        },
        {
          "paragraph": "唯施是畏。",
          "zhushu": "唯，獨也。獨畏有所施爲失道意。欲賞善，恐偽善生，欲信忠，恐詐忠起。"
        },
        {
          "paragraph": "大道甚夷，",
          "zhushu": "夷，平易也。"
        },
        {
          "paragraph": "而民好徑。",
          "zhushu": "徑，邪不平正也。大道丗平易，而民好從邪徑也。好，呼報反。"
        },
        {
          "paragraph": "朝甚除，",
          "zhushu": "髙，臺榭，宫室修。"
        },
        {
          "paragraph": "田甚蕪，",
          "zhushu": "農事廢，不耕。治蕪，音無。"
        },
        {
          "paragraph": "倉甚虛。",
          "zhushu": "五穀傷害，國無儲也。"
        },
        {
          "paragraph": "服文綵，",
          "zhushu": "好飾偽，貴内華，"
        },
        {
          "paragraph": "帶利劒，",
          "zhushu": "尚剛強，武且奢。"
        },
        {
          "paragraph": "厭飲食，財貨有餘，",
          "zhushu": "多嗜欲，無足時。"
        },
        {
          "paragraph": "是謂盗夸，",
          "zhushu": "百姓而君有餘者，是由劫盗以爲服飾，持行夸人，不知身死家破，親戚并隨也。"
        },
        {
          "paragraph": "非道哉！",
          "zhushu": "人君所行如是，此非道也。復言也哉者，痛傷之辭。"
        }
      ]
    },
    {
      "name": "修觀第五十四",
      "paragraphs": [
        {
          "paragraph": "善建者不拔，",
          "zhushu": "建，立也。善以道立身立國者，不可得引而㧞也。拔，皮八反。"
        },
        {
          "paragraph": "善抱者不脫，",
          "zhushu": "善以道抱精神者，終不可㧞引解脫。"
        },
        {
          "paragraph": "子孫祭祀不輟，",
          "zhushu": "爲人子孫能修道如是，長生不死，世世以久祭祀先祖宗廟无絶時。輟，張劣反。"
        },
        {
          "paragraph": "修之於身，其德乃眞；",
          "zhushu": "修道於身，愛氣養神，益壽延年，其德如是，乃爲眞人。"
        },
        {
          "paragraph": "修之於家，其德有餘；",
          "zhushu": "修道於家，父慈子孝，兄友弟順，夫信妻貞，其德如是，乃有餘慶，及於來世子孫。"
        },
        {
          "paragraph": "修之於鄉，其德乃長；",
          "zhushu": "修道於鄉，尊敬長老，愛養㓜小，教誨愚鄙，其德如是，乃無不覆及也。"
        },
        {
          "paragraph": "修之於國，其德乃豐；",
          "zhushu": "修道於國，則君信臣忠，仁義自生，禮樂自興，政平無私，其德如是，乃爲豐厚也。"
        },
        {
          "paragraph": "修之於天下，其德乃普。",
          "zhushu": "人主修道於天下，不言而化，不教而治，下之應上，信如影響。其德如是，乃爲普傳。"
        },
        {
          "paragraph": "故以身觀身，",
          "zhushu": "以修道之身，觀不修道之身，孰亡孰存也。"
        },
        {
          "paragraph": "以家觀家，",
          "zhushu": "以修道之家，觀不修道之家也。"
        },
        {
          "paragraph": "以郷觀郷，",
          "zhushu": "以修道之郷，觀不修道之郷也。"
        },
        {
          "paragraph": "以國觀國，",
          "zhushu": "以修道之國，觀不修道之國也。"
        },
        {
          "paragraph": "以天下觀天下。",
          "zhushu": "以修道之主，觀不修道之主也。"
        },
        {
          "paragraph": "何以知天下之然哉？以此。",
          "zhushu": "老子言：吾何知天下修道者昌，背道者亡，以此五事，觀而知之也。"
        }
      ]
    },
    {
      "name": "玄符第五十五",
      "paragraphs": [
        {
          "paragraph": "含德之厚，",
          "zhushu": "謂含懐道徳之厚也。"
        },
        {
          "paragraph": "比於赤子，",
          "zhushu": "神明保祐含徳之人，若父母之於赤子也。"
        },
        {
          "paragraph": "毒蟲不螫，",
          "zhushu": "蜂蠆蛇虺不螫。螫音適。"
        },
        {
          "paragraph": "猛獸不據，玃鳥不搏。",
          "zhushu": "赤鳥不害於物，物亦不害之。故太平之世，人無貴賤仁心。有刺之物，還反其本；有毒之蟲，不傷於人。玃，居縛反。搏，音博。"
        },
        {
          "paragraph": "骨弱䈥柔而握固，",
          "zhushu": "赤子䈥骨柔弱而持物堅固，以其意心不移也。䈥，居勤反。"
        },
        {
          "paragraph": "未知牝牡之合而䘒作，精之至也。",
          "zhushu": "赤子未知男女之合㑹而隂作怒者，由精氣多之所致也。牝，頻忍反。䘒，子和、子垂二反。"
        },
        {
          "paragraph": "終日號而不啞，和之至也。",
          "zhushu": "赤子從朝至暮啼，號聲不変易者，和氣多之所致。號，户毛反。"
        },
        {
          "paragraph": "知和曰常，",
          "zhushu": "人能知和氣之柔弱，有益於人者，則爲知道之常也。"
        },
        {
          "paragraph": "知常曰明。",
          "zhushu": "人能知道之常行，則日以明達於玄妙也。"
        },
        {
          "paragraph": "益生日祥，",
          "zhushu": "祥，長也。言益生，欲自生日以長大。"
        },
        {
          "paragraph": "心使氣日强。",
          "zhushu": "心當専一和柔而氣實内，故形柔，而反使妄有所爲。和氣去於中，故形體日以剛強也。"
        },
        {
          "paragraph": "物壯將老，",
          "zhushu": "萬物壯極則枯老也。"
        },
        {
          "paragraph": "謂之不道，",
          "zhushu": "老不得道。"
        },
        {
          "paragraph": "不道早已。",
          "zhushu": "不得道者，早已死也。"
        }
      ]
    },
    {
      "name": "玄徳第五十六",
      "paragraphs": [
        {
          "paragraph": "知者不言，",
          "zhushu": "知者貴行不貴言也。"
        },
        {
          "paragraph": "言者不知。",
          "zhushu": "駟不及舌，多言多患。"
        },
        {
          "paragraph": "塞其兊，閉其門，",
          "zhushu": "塞門之者，欲絶其源。"
        },
        {
          "paragraph": "挫其銳，",
          "zhushu": "情欲有所銳爲，當念道無爲以挫止之。挫，子卧反。"
        },
        {
          "paragraph": "解其紛，",
          "zhushu": "紛結恨不休，當念道無爲以挫止之。"
        },
        {
          "paragraph": "和其光，",
          "zhushu": "雖有獨見之明，當和之使闇昧，不使曜亂。"
        },
        {
          "paragraph": "同其塵，",
          "zhushu": "不當自别殊也。"
        },
        {
          "paragraph": "是謂玄同。",
          "zhushu": "玄，天也。人能行此上事，是謂與天同道也。"
        },
        {
          "paragraph": "故不可得而親，",
          "zhushu": "不以榮譽爲樂，獨立爲哀。"
        },
        {
          "paragraph": "亦不可得而踈；",
          "zhushu": "志靜無故，與人無怨。"
        },
        {
          "paragraph": "不可得而利，",
          "zhushu": "身不欲富貴，口不欲五味，"
        },
        {
          "paragraph": "亦不可得而害；",
          "zhushu": "不與貪爭利，不與勇爭氣。"
        },
        {
          "paragraph": "不可得而貴，",
          "zhushu": "不爲亂丗主，不處暗君位。"
        },
        {
          "paragraph": "亦不可得而賤。",
          "zhushu": "不以乗權故驕，不以失志故屈。"
        },
        {
          "paragraph": "故爲天下貴",
          "zhushu": "其德如此，天子不得臣，諸侯不得屈，與世沉浮，容身避害，故爲天下貴也。"
        }
      ]
    },
    {
      "name": "淳風第五十七",
      "paragraphs": [
        {
          "paragraph": "以正治國，",
          "zhushu": "以，至也。天使正身之人，使至有國也。"
        },
        {
          "paragraph": "以竒用兵，",
          "zhushu": "竒，詐也。天使詐爲之人，使用兵也。"
        },
        {
          "paragraph": "以無事取天下。",
          "zhushu": "以無事無爲之人，使取天下爲之主。"
        },
        {
          "paragraph": "吾何以知其然哉？以此。",
          "zhushu": "此，今也。老子言：我何以知天意然哉？以今日所見知。"
        },
        {
          "paragraph": "天下多忌諱，而民彌貧。",
          "zhushu": "天下，謂人主也。忌諱者，防禁也。令煩則姦生，禁多則下詐，相殆故貧。"
        },
        {
          "paragraph": "民多利器，國家滋昬；",
          "zhushu": "利器者，權也。民多權，則視者眩於目，聽者惑於耳，上下不親，故國家昏亂。"
        },
        {
          "paragraph": "人多伎巧，竒物滋起；",
          "zhushu": "人，謂人君，百里諸侯也。多知伎巧，謂刻畫宫觀，彫琢服章，竒物滋起，下則化上，飾金鏤玉，文繡綵色，日以滋甚。"
        },
        {
          "paragraph": "法物滋彰，盗賊多有。",
          "zhushu": "法物，好物也。珎好之物，滋生彰著，則農事廢，飢寒並至，故盗賊多有也。"
        },
        {
          "paragraph": "故聖人云：",
          "zhushu": "謂下事也。"
        },
        {
          "paragraph": "我無爲而民自化，",
          "zhushu": "聖人言我修道承天，无所改作，而民自化成也。"
        },
        {
          "paragraph": "我好靜而民自正，",
          "zhushu": "聖人言：我好靜，不言不教，民皆自忠正也。"
        },
        {
          "paragraph": "我無事而民自富，",
          "zhushu": "我無徭役徴召之事，民安其業，故皆自富。"
        },
        {
          "paragraph": "我無欲而民自朴。",
          "zhushu": "我常無欲去華文，徴服飾，民則隨我，爲多質朴也。"
        }
      ]
    },
    {
      "name": "順化第五十八",
      "paragraphs": [
        {
          "paragraph": "其政悶悶，",
          "zhushu": "其政教寛大，悶悶昧昧，似若不明也。"
        },
        {
          "paragraph": "其民醇醇；",
          "zhushu": "政教寛大，故民醇醇富厚，相親睦也。"
        },
        {
          "paragraph": "其政察察，",
          "zhushu": "其政教急疾，言決於口，聽決於耳也。"
        },
        {
          "paragraph": "其民𡙇𡙇。",
          "zhushu": "政教急，民不聊生，故𡙇𡙇日以踈薄。"
        },
        {
          "paragraph": "禍𠔃，福之所倚；",
          "zhushu": "倚，因也。夫禍因福而生，天遭禍而能悔過責己，修善行道，則禍去而福來。"
        },
        {
          "paragraph": "福𠔃，禍之所伏。",
          "zhushu": "禍伏匿於福中，人得福而爲驕恣，則福去禍來。"
        },
        {
          "paragraph": "孰知其極？",
          "zhushu": "禍福更相生，誰能知其窮極時。"
        },
        {
          "paragraph": "其無正，",
          "zhushu": "无，不也。謂人君不正其身，其无國也。"
        },
        {
          "paragraph": "正復爲竒，",
          "zhushu": "竒，詐也。人君不正，下雖正，復化上爲詐也。"
        },
        {
          "paragraph": "善復爲訞。",
          "zhushu": "善人皆復化上爲訞祥也。"
        },
        {
          "paragraph": "人之迷，其日固乆。",
          "zhushu": "言人君迷惑失正以來，其日已固久。"
        },
        {
          "paragraph": "是以聖人方而不割，",
          "zhushu": "聖人行方正者，欲以率下，不以割截人也。"
        },
        {
          "paragraph": "廉而不害，",
          "zhushu": "聖人廉清，欲以化民，不以傷害人也。今則不然，正己以害人也。"
        },
        {
          "paragraph": "直而不肆，",
          "zhushu": "肆，申也。聖人雖直曲己從人，不自申之也。"
        },
        {
          "paragraph": "光而不曜。",
          "zhushu": "聖人雖有獨知之明，常如闇昧，不以曜亂人也。"
        }
      ]
    },
    {
      "name": "守道第五十九",
      "paragraphs": [
        {
          "paragraph": "治人",
          "zhushu": "謂人君欲治理人民。"
        },
        {
          "paragraph": "事天",
          "zhushu": "事，用也。當用天道，順四時。"
        },
        {
          "paragraph": "莫若嗇。",
          "zhushu": "嗇，貪也。治國者當愛民，則不爲奢泰；治身者當愛精氣，不放𨓜。嗇，生力反。"
        },
        {
          "paragraph": "夫唯嗇，是謂早服。",
          "zhushu": "早，先也。服，得也。夫獨愛民財，愛精氣，則能先得天道也。"
        },
        {
          "paragraph": "早服謂之重積德，",
          "zhushu": "先得天道，是謂重積德於己也。重，直容反。"
        },
        {
          "paragraph": "重積德則無不剋，",
          "zhushu": "剋，勝也。重積德於己，則无不勝。"
        },
        {
          "paragraph": "無不剋則莫知其極；",
          "zhushu": "無不剋勝，則莫有知己德之窮極也。"
        },
        {
          "paragraph": "莫知其極，可以有國；",
          "zhushu": "莫知己徳有極，則可以有社稷，爲民致福。"
        },
        {
          "paragraph": "有國之母，可以長久。",
          "zhushu": "國，身同也。母，道也。人能保身中之道，使精氣不勞，五神不苦，則可以長久。"
        },
        {
          "paragraph": "是謂深根固𦷾，",
          "zhushu": "人能以氣爲根，以精爲蔕，如樹根不深則枝蔕，不堅則落。言當深藏其氣，固守其精，使無漏泄。蔕，丁計反。"
        },
        {
          "paragraph": "長生久視之道。",
          "zhushu": "深根固蔕者，乃長生久視之道。"
        }
      ]
    },
    {
      "name": "居位第六十",
      "paragraphs": [
        {
          "paragraph": "治大國，若烹小鮮。",
          "zhushu": "鮮魚，烹小魚，不去腸，不去鱗，不敢撓，恐其糜也。治國煩則下亂，治身煩則精散。"
        },
        {
          "paragraph": "以道莅天下，其鬼不神。",
          "zhushu": "以道德居位治天下，則鬼不敢見其精神以犯人也。"
        },
        {
          "paragraph": "非其鬼不神，其神不傷人。",
          "zhushu": "其鬼非无精神也，非不入正，不能傷自然之人。"
        },
        {
          "paragraph": "非其神不傷人，聖人亦不傷。",
          "zhushu": "非鬼神不能傷害人，以聖人在位，不傷害人，故鬼不敢干之也。"
        },
        {
          "paragraph": "夫兩不相傷，",
          "zhushu": "鬼與聖人，俱兩不相傷也。"
        },
        {
          "paragraph": "故德交歸焉。",
          "zhushu": "夫兩不相傷，人得治於陽，鬼得治於隂，人得全其性命，鬼得保其精神，故德交歸焉。"
        }
      ]
    },
    {
      "name": "謙德第六十一",
      "paragraphs": [
        {
          "paragraph": "大國者下流，",
          "zhushu": "治大國，當如居下流，不逆細微。"
        },
        {
          "paragraph": "天下之交，",
          "zhushu": "大國，天下士民之所交會。"
        },
        {
          "paragraph": "天下之牝。",
          "zhushu": "牝者，隂𩔖也。柔謙和而不昌也。牝，頻忍反。"
        },
        {
          "paragraph": "牝常以靜勝牡，",
          "zhushu": "女所以勝，屈於男，隂勝陽以安盡，不先求之也。"
        },
        {
          "paragraph": "以靜爲下，",
          "zhushu": "隂道以安靜爲謙下。"
        },
        {
          "paragraph": "故大國以下小國，則取小國；",
          "zhushu": "能謙下之，則常有之。下，遐嫁反。取，七喻反，又七愉反。"
        },
        {
          "paragraph": "小國以下大國，則取大國。",
          "zhushu": "此言國无大小，能執謙畜人，則无過失也。"
        },
        {
          "paragraph": "故或下以取，或下而取。",
          "zhushu": "下者，謂大國以下小國，小國以下大國，更以義相取。"
        },
        {
          "paragraph": "大國不過欲兼畜人，",
          "zhushu": "大國不可失，則兼并人國而牧畜之。過，古和反，又古卧反。"
        },
        {
          "paragraph": "小國不過欲入事人。",
          "zhushu": "使爲臣僕。"
        },
        {
          "paragraph": "夫兩者各得其所欲，大者宜爲下。",
          "zhushu": "大國小國，各欲得其所，大國又宜爲謙下。"
        }
      ]
    },
    {
      "name": "爲道第六十二",
      "paragraphs": [
        {
          "paragraph": "道者，萬物之奥，",
          "zhushu": "奥，藏也。道爲萬物之藏，無所不容也。奥，於六反，又烏報反。"
        },
        {
          "paragraph": "善人之寳，",
          "zhushu": "善人以道爲身寳，不敢違。"
        },
        {
          "paragraph": "不善人之所保。",
          "zhushu": "道者，不善人之保倚也。遭患逢急，猶自知悔卑下。"
        },
        {
          "paragraph": "美言可以市，",
          "zhushu": "美言者，獨可於市耳。夫市，交易而退不相宜。善言美語，求者欲疾得，賣者欲疾售也。"
        },
        {
          "paragraph": "尊行可以加人。",
          "zhushu": "加，别也。人有尊貴之行，可以别異於凡人，未足以尊道。行，下孟反。"
        },
        {
          "paragraph": "人之不善，何棄之有？",
          "zhushu": "人雖不善，當以道化之。盖三皇之前，無有棄民，德化淳也。"
        },
        {
          "paragraph": "故立天子，置三公，",
          "zhushu": "欲使教化不善之人。"
        },
        {
          "paragraph": "雖有拱璧以先駟馬，不如坐進此道。",
          "zhushu": "雖有美璧，先駟馬而至，故不如坐進此道。拱，居勇反。先，悉薦反。"
        },
        {
          "paragraph": "古之所以貴此道者，何不日以求得，",
          "zhushu": "古之所以貴此道者，不日日逺行求索，近得之於身。"
        },
        {
          "paragraph": "有罪以免耶？",
          "zhushu": "有罪，謂遭亂世闇君，妄行刑誅，修道則可以解死，免於衆耶也。"
        },
        {
          "paragraph": "故爲天下貴。",
          "zhushu": "道德洞逺，无不覆済，全身治國，恬然无爲，故可爲天下貴也。"
        }
      ]
    },
    {
      "name": "恩始第六十三",
      "paragraphs": [
        {
          "paragraph": "爲無爲，",
          "zhushu": "因成脩故，無所造作。"
        },
        {
          "paragraph": "事無事，",
          "zhushu": "豫有備，除煩省事也。"
        },
        {
          "paragraph": "味無味。",
          "zhushu": "深思逺慮，味道意也。"
        },
        {
          "paragraph": "大小多少，",
          "zhushu": "陳其戒令也。欲大反小，欲多反少，自然之道也。"
        },
        {
          "paragraph": "報怨以德。",
          "zhushu": "脩道行善，絶禍於未生也。"
        },
        {
          "paragraph": "圖難於其易，",
          "zhushu": "欲圖難事，當於易時，未及成也。易，以䜴反。"
        },
        {
          "paragraph": "爲大於其細。",
          "zhushu": "欲爲大事，必作於小，禍亂從小來也。"
        },
        {
          "paragraph": "天下難事必作於易，天下大事必作於細，是以聖人終不爲大，",
          "zhushu": "處謙虚也。"
        },
        {
          "paragraph": "故能成其大。",
          "zhushu": "天下共歸之也。"
        },
        {
          "paragraph": "夫輕諾必寡信，",
          "zhushu": "不重言也。"
        },
        {
          "paragraph": "多易必多難。",
          "zhushu": "不愼患也。難，乃旦反。"
        },
        {
          "paragraph": "是以聖人猶難之，",
          "zhushu": "聖人動作舉事，猶進退重難之，欲塞其源。"
        },
        {
          "paragraph": "故終無難。",
          "zhushu": "聖人終身无患難之事，猶避害深也。"
        }
      ]
    },
    {
      "name": "守微第六十四",
      "paragraphs": [
        {
          "paragraph": "其安易持，",
          "zhushu": "治身治國，安靜者，易守持也。"
        },
        {
          "paragraph": "其未兆易謀，",
          "zhushu": "情欲禍患，未有形兆時，易謀正也。"
        },
        {
          "paragraph": "其脆易破，",
          "zhushu": "禍亂未動於朝，情欲未見於色，如脆弱易破除。脆，七歳反。"
        },
        {
          "paragraph": "其微易散。",
          "zhushu": "其未彰著，微小易散去也。"
        },
        {
          "paragraph": "爲之於未有，",
          "zhushu": "欲有所爲，當於未有萌牙之時，塞其端也。"
        },
        {
          "paragraph": "治之於未亂。",
          "zhushu": "治身治國於未亂之時，當豫閉其門也。"
        },
        {
          "paragraph": "合抱之木，生於毫末；",
          "zhushu": "從小成大。"
        },
        {
          "paragraph": "九層之臺，起於累土；",
          "zhushu": "從卑至髙。"
        },
        {
          "paragraph": "千里之行，始於足下。",
          "zhushu": "從近至逺。"
        },
        {
          "paragraph": "爲者敗之，",
          "zhushu": "有爲於事，廢於自然；有爲於義，反於仁；有爲於色，廢於精神也。"
        },
        {
          "paragraph": "執者失之。",
          "zhushu": "執利遇患，執道全身。堅持不得，推讓反還。"
        },
        {
          "paragraph": "聖人無爲，故無敗；",
          "zhushu": "聖人不爲華文，不爲色利，不爲殘賊，故无壞敗。"
        },
        {
          "paragraph": "无執，故無失。",
          "zhushu": "聖人有德以教愚，有財以與貧，无所執藏，故无所失於人也。"
        },
        {
          "paragraph": "民之從事，常於幾成而敗之。",
          "zhushu": "從，爲也。民人爲事，常於功德㡬成，而貪位好名，奢泰盈滿而自敗也。"
        },
        {
          "paragraph": "愼終如始，則無敗事。",
          "zhushu": "終當如始，不當懈怠。"
        },
        {
          "paragraph": "是以聖人欲不欲，",
          "zhushu": "聖人欲人所不欲。人欲彰顯，聖人欲伏光。人欲文飾，聖人欲質朴。人欲色，聖人欲於德也。"
        },
        {
          "paragraph": "不貴難得之貨；",
          "zhushu": "聖人不眩爲服，不賤石而貴玉。"
        },
        {
          "paragraph": "學不學，",
          "zhushu": "聖人學人所不能學，人學智詐，聖人學自然；人學治世，聖人學治身，守道眞也。"
        },
        {
          "paragraph": "復衆人之所過，",
          "zhushu": "衆人學問，反過本爲末，過實爲華。復之者，使反本也。"
        },
        {
          "paragraph": "以輔萬物之自然，",
          "zhushu": "教人反本實者，欲以輔助萬物自然之性也。"
        },
        {
          "paragraph": "而不敢爲。",
          "zhushu": "聖人動作因循，不敢有所造爲，恐逺本也。"
        }
      ]
    },
    {
      "name": "淳德第六十五",
      "paragraphs": [
        {
          "paragraph": "古之善爲道者，",
          "zhushu": "治古之善，以道治身及治國者。"
        },
        {
          "paragraph": "非以明民，",
          "zhushu": "不以道敎民，明知巧詐也。"
        },
        {
          "paragraph": "將以愚之。",
          "zhushu": "將以道德教民，使朴質不詐偽。"
        },
        {
          "paragraph": "民之難治，以其智多。",
          "zhushu": "以其智多，故爲巧偽。"
        },
        {
          "paragraph": "以智治國，國之賊；",
          "zhushu": "使智惠之人治國之政事，必逺道德，妄作威福，爲國之賊。"
        },
        {
          "paragraph": "不以智治國，國之福。",
          "zhushu": "不使智惠之人知國之政事，則民守正直，不爲邪飾，上下相親，君臣同力，故爲國之福也。"
        },
        {
          "paragraph": "知此兩者亦楷式。",
          "zhushu": "兩者，謂智與不智者。常能智者爲賊，不智者能爲福，是治身治國之法式也。"
        },
        {
          "paragraph": "常知楷式，是謂玄德。",
          "zhushu": "玄，天也。能知治身及治國之法式，是謂與天同德也。"
        },
        {
          "paragraph": "玄德深矣逺矣，",
          "zhushu": "玄德之人，深不可則，逺不可極也。"
        },
        {
          "paragraph": "與物反矣，",
          "zhushu": "玄德之人，與萬物反異，萬物欲益己，玄徳施與人也。"
        },
        {
          "paragraph": "乃至於大順。",
          "zhushu": "玄德與萬物反異，故能至大順，順天理也。"
        }
      ]
    },
    {
      "name": "後己第六十六",
      "paragraphs": [
        {
          "paragraph": "江海所以能爲百谷王者，以其善下之，",
          "zhushu": "江海以卑，故衆流歸之，若民歸就王。下，去聲。"
        },
        {
          "paragraph": "故能爲百谷王。",
          "zhushu": "以卑下，故能爲百谷王也。"
        },
        {
          "paragraph": "是以聖人欲上民，",
          "zhushu": "欲在民上。"
        },
        {
          "paragraph": "必以言下之；",
          "zhushu": "法江海，處謙虚。下去聲。"
        },
        {
          "paragraph": "欲先民，",
          "zhushu": "欲在民之前也。"
        },
        {
          "paragraph": "必以身後之。",
          "zhushu": "先人而後己也。"
        },
        {
          "paragraph": "是以聖人處上而民不重，",
          "zhushu": "聖人在民上爲主，不以尊貴虛下，故民戴而不爲重。"
        },
        {
          "paragraph": "處前而民不害，",
          "zhushu": "聖人在民前，不以光明蔽後，民親之若父母，無有欲害之心也。"
        },
        {
          "paragraph": "是以天下樂推而不厭。",
          "zhushu": "聖人恩深愛厚，視民如赤子，故天下樂推進以爲主，無有厭也。厭，於艷反。"
        },
        {
          "paragraph": "以其不爭，",
          "zhushu": "天下無厭聖人時，是由聖人不與人爭先後也。"
        },
        {
          "paragraph": "故天下莫能與之爭。",
          "zhushu": "言人皆有爲無爭，與吾爭無爲。"
        }
      ]
    },
    {
      "name": "三寳第六十七",
      "paragraphs": [
        {
          "paragraph": "天下皆謂我大，似不肖。",
          "zhushu": "老子言：天下謂我德大，我則佯愚似不肖。"
        },
        {
          "paragraph": "夫唯大，故似不肖。",
          "zhushu": "唯獨名德大者，爲身害故，佯愚似若不肖，无所分别，無所割截，不賤人而自貴。"
        },
        {
          "paragraph": "若肖，久矣，",
          "zhushu": "肖，善也。謂辨惠也。若大辨惠之人，身髙自貴，行察察之政，所從來久矣。"
        },
        {
          "paragraph": "其細",
          "zhushu": "言辨惠者，唯如小人也，非長者。"
        },
        {
          "paragraph": "夫，我有三寳，持而寳之：",
          "zhushu": "老子言：我有三寳，抱持而保倚。"
        },
        {
          "paragraph": "一曰慈，",
          "zhushu": "愛百姓若赤子，"
        },
        {
          "paragraph": "二曰儉，",
          "zhushu": "賦儉，若取之於己也。"
        },
        {
          "paragraph": "三曰不敢爲天下先。",
          "zhushu": "執謙退，不爲倡始也。"
        },
        {
          "paragraph": "慈故能勇，",
          "zhushu": "以爲仁，故能勇於忠孝也。"
        },
        {
          "paragraph": "儉故能廣，",
          "zhushu": "天子身能節儉，故民日用廣矣。"
        },
        {
          "paragraph": "不敢爲天下先，",
          "zhushu": "不爲天下首先。"
        },
        {
          "paragraph": "故能成器長。",
          "zhushu": "成器長，謂得道人也。我能爲道人之長也。長，張丈反。"
        },
        {
          "paragraph": "今捨慈且勇，",
          "zhushu": "今世人舎慈仁，但爲勇武也。"
        },
        {
          "paragraph": "舎儉且廣，",
          "zhushu": "舎其儉約，但爲奢泰。"
        },
        {
          "paragraph": "舎後且先，",
          "zhushu": "舍其後己，但爲人先。"
        },
        {
          "paragraph": "死矣。",
          "zhushu": "所行如此，動入死地。"
        },
        {
          "paragraph": "夫慈以戰則勝，以守則固。",
          "zhushu": "夫慈仁者，百姓親附，并心一意，故以戰則勝敵，以守衛則堅固。"
        },
        {
          "paragraph": "天將救之，以慈衛之。",
          "zhushu": "天將救助善人，必與慈仁之性，使能自當助也。"
        }
      ]
    },
    {
      "name": "配天第六十八",
      "paragraphs": [
        {
          "paragraph": "善爲士者不武，",
          "zhushu": "言貴道德，不好武力。"
        },
        {
          "paragraph": "善戰者不怒，",
          "zhushu": "善以道戰者，禁邪於胷心，絶禍於未萌，無所誅怒也。"
        },
        {
          "paragraph": "善勝戰者不與，",
          "zhushu": "善以道勝敵者，附近以仁，來逺以德，不與敵爭而敵自服也。"
        },
        {
          "paragraph": "善用人者爲下。",
          "zhushu": "善用人自輔佐者，常爲人執謙下也。"
        },
        {
          "paragraph": "是謂不爭之德，",
          "zhushu": "謂上爲之下也，是乃不與人爭之道德也。"
        },
        {
          "paragraph": "是謂用人之力，",
          "zhushu": "能身爲人下，是謂用人臣之力。"
        },
        {
          "paragraph": "是謂配天，",
          "zhushu": "能行此者，德配天地。"
        },
        {
          "paragraph": "古之極",
          "zhushu": "是乃古之極要道也。"
        }
      ]
    },
    {
      "name": "玄用第六十九",
      "paragraphs": [
        {
          "paragraph": "用兵有言：",
          "zhushu": "陳用兵之道，老子疾時用兵，故託己設其義也。"
        },
        {
          "paragraph": "吾不敢爲主",
          "zhushu": "主，先也。不敢先舉兵。"
        },
        {
          "paragraph": "而爲客，",
          "zhushu": "客者，和而不倡，用兵當承天而後動。"
        },
        {
          "paragraph": "不敢進寸而退尺。",
          "zhushu": "侵人境界，利人財寳爲進，閉門守城爲退。"
        },
        {
          "paragraph": "是謂行無行，",
          "zhushu": "彼遂不止，爲天下賊，雖行誅之，不行執也無。行，户剛反。"
        },
        {
          "paragraph": "攘無臂，",
          "zhushu": "雖欲大怒，若無臂可攘也。攘，若羊反。"
        },
        {
          "paragraph": "仍無敵，",
          "zhushu": "雖欲仍引之心，若無敵可仍也。"
        },
        {
          "paragraph": "執無兵。",
          "zhushu": "雖欲執持之，若無兵刃可持用也。何者？傷彼之民，罹罪於天，遭不道之君，愍忍䘮之痛也。"
        },
        {
          "paragraph": "禍莫大於輕敵，",
          "zhushu": "夫禍亂之害，莫大於欺輕敵家，侵取不休，輕戰貪財。"
        },
        {
          "paragraph": "輕敵幾䘮吾寳。",
          "zhushu": "幾，近也。寳，身也。欺輕敵者，近䘮身也。幾，音祈，音機。"
        },
        {
          "paragraph": "故抗兵相加，",
          "zhushu": "兩敵戰也。"
        },
        {
          "paragraph": "哀者勝矣。",
          "zhushu": "哀者慈仁，士卒不逺於死。"
        }
      ]
    },
    {
      "name": "知難第七十",
      "paragraphs": [
        {
          "paragraph": "吾言甚易知，甚易行。",
          "zhushu": "老子言：吾所言省而易知，約而易行。易，並以䜴反。"
        },
        {
          "paragraph": "天下莫能知，莫能行。",
          "zhushu": "人惡柔弱，好剛強也。"
        },
        {
          "paragraph": "言有宗，事有君。",
          "zhushu": "我所言有宗祖根本，事有君臣。天下世人不知者，非我之無德，不與我反。"
        },
        {
          "paragraph": "夫唯無知，是以不我知。",
          "zhushu": "夫惟聖人也，是我德之暗，不見於外，窮極微妙，故无知也。"
        },
        {
          "paragraph": "知我者希，則我者貴。",
          "zhushu": "希，少也。惟逹道者，乃能知我，故爲貴也。"
        },
        {
          "paragraph": "是以聖人被褐懷玉。",
          "zhushu": "被褐者薄外，懐玉者厚内。匿寶藏懐，不以示人也。褐，户葛反。"
        }
      ]
    },
    {
      "name": "知病第七十一",
      "paragraphs": [
        {
          "paragraph": "知不知，上，",
          "zhushu": "知道言不知，是乃德之上。"
        },
        {
          "paragraph": "不知知，病。",
          "zhushu": "不知道言知，是乃德之病。"
        },
        {
          "paragraph": "夫唯病病，是以不病。",
          "zhushu": "夫唯能病苦，衆人有強知之病，是以不自病也。"
        },
        {
          "paragraph": "聖人不病，以其病病，",
          "zhushu": "聖人無此強知之病者，以其常苦衆人有此病。"
        },
        {
          "paragraph": "是以不病。",
          "zhushu": "以此非人也，故不自病。夫聖人懐通逹之知，託於不知者，欲使天下質朴忠正，各守純性。小人不知道意，而妄行強知之爭，以自顯著，内傷精神，減壽消年也。"
        }
      ]
    },
    {
      "name": "愛己第七十二",
      "paragraphs": [
        {
          "paragraph": "民不畏威，大威至矣。",
          "zhushu": "威，害也。人不畏小害，則大害至，謂死亡也。畏之者，當愛精神，承天順地也。"
        },
        {
          "paragraph": "無狹其所居，",
          "zhushu": "謂心居神當寛柔，不當急狹也。"
        },
        {
          "paragraph": "無厭其所生。",
          "zhushu": "人所以生者爲有精神，託空虚，喜清淨，飲食不節，忽道念色，邪僻滿腹，爲伐本厭神。厭，於艷反。"
        },
        {
          "paragraph": "夫唯不厭，是以不厭。",
          "zhushu": "夫唯獨不厭精神之人，洗心濯垢，恬泊無欲，則精神居之不厭也。"
        },
        {
          "paragraph": "是以聖人自知",
          "zhushu": "自知己之得失。"
        },
        {
          "paragraph": "不自見，",
          "zhushu": "不自顯見，德美於外，藏之於内。見，賢遍反。"
        },
        {
          "paragraph": "自愛",
          "zhushu": "自愛其身，以保精氣也。"
        },
        {
          "paragraph": "不自貴。",
          "zhushu": "不自貴高，榮名於世。"
        },
        {
          "paragraph": "故去彼取此。",
          "zhushu": "去彼，自見自貴；取此，自知自愛。去，羌吕反。"
        }
      ]
    },
    {
      "name": "任爲第七十三",
      "paragraphs": [
        {
          "paragraph": "勇於敢則殺，",
          "zhushu": "勇敢有爲，即殺身也。"
        },
        {
          "paragraph": "勇於不敢則活。",
          "zhushu": "勇於不敢有爲，則活其身。"
        },
        {
          "paragraph": "此兩者，",
          "zhushu": "謂敢與不敢也。"
        },
        {
          "paragraph": "或利或害。",
          "zhushu": "活身爲利，殺身爲害。"
        },
        {
          "paragraph": "天之所惡，",
          "zhushu": "惡有爲也。惡，烏路反。"
        },
        {
          "paragraph": "孰知其故？",
          "zhushu": "誰能知天意之故而不犯？"
        },
        {
          "paragraph": "是以聖人猶難之。",
          "zhushu": "言聖人之明德，猶難於勇敢，况无聖人之德而欲行之乎？難，乃旦反。"
        },
        {
          "paragraph": "天之道，不爭而善勝，",
          "zhushu": "天不與人爭貴賤，而人自畏之。"
        },
        {
          "paragraph": "不言而善應，",
          "zhushu": "天不言，萬物自動應以時。"
        },
        {
          "paragraph": "不召而自來，",
          "zhushu": "天不呼召，萬物皆負隂而向陽。"
        },
        {
          "paragraph": "繟然而善謀。",
          "zhushu": "繟，寛也。天道雖寛，傅善謀慮人事，修善行惡，各蒙其報也。"
        },
        {
          "paragraph": "天網恢恢，踈而不失。",
          "zhushu": "天所網羅，恢恢甚大，雖踈逺司察人善惡，無有所失。"
        }
      ]
    },
    {
      "name": "制惑第七十四",
      "paragraphs": [
        {
          "paragraph": "民不畏死，",
          "zhushu": "治國者刑罰酷深，民不聊生，故不畏死也。治身者，嗜欲傷神，貪財殺身，民不知畏之也。"
        },
        {
          "paragraph": "柰何以死懼之？",
          "zhushu": "人君不寛刑罰，教民去情欲，柰何設刑法以死懼之。"
        },
        {
          "paragraph": "若使民常畏死",
          "zhushu": "當除己之所殘剋，教民去利欲也。"
        },
        {
          "paragraph": "而爲竒者，吾得執而殺之，孰敢？",
          "zhushu": "以道教化而民不從，反爲竒巧，乃應王法，執而殺之，誰敢有犯者。老子傷時王不先道德化之而先刑罰。"
        },
        {
          "paragraph": "常有司殺者。",
          "zhushu": "司殺者，天居高臨下，司察人過，天網恢恢，踈而不失也。"
        },
        {
          "paragraph": "夫代司殺者，是謂代大匠斵。",
          "zhushu": "天道至明，司殺者常，猶春生夏長，秋收冬藏，斗杓運移，以節度行之。人君欲代殺之，是猶拙夫代大匠斵木，勞而無功也。斵，陟角反。"
        },
        {
          "paragraph": "夫代大匠斵者，希有不傷手者矣。",
          "zhushu": "人君行刑罰，猶拙人代大匠斵，則方圓不得其理還自傷。代天殺者失紀綱，不得其紀綱，還受其殃也。"
        }
      ]
    },
    {
      "name": "貪損第七十五",
      "paragraphs": [
        {
          "paragraph": "民之飢，以其上食稅之多，",
          "zhushu": "人民所以飢深者，以其君上稅食下太多。"
        },
        {
          "paragraph": "是以飢。",
          "zhushu": "民皆化上爲矣。叛道違德，故飢。"
        },
        {
          "paragraph": "民之難治，以其上之有爲，",
          "zhushu": "民之不可治者，以其君上多欲，好有爲也。"
        },
        {
          "paragraph": "是以難治。",
          "zhushu": "是以其民化上有爲，情偽難治。"
        },
        {
          "paragraph": "民之輕死，以其求生之厚，",
          "zhushu": "人民輕犯死者，以其求生活之道太厚，貪利以自危。"
        },
        {
          "paragraph": "是以輕死。",
          "zhushu": "以求生太厚之故，輕入死地也。"
        },
        {
          "paragraph": "夫唯無以生爲者，是賢於貴生。",
          "zhushu": "夫唯獨無以生爲務者，爵禄不干於意，財利不入於身，天子不得臣，諸侯不得使，則賢於貴生也。"
        }
      ]
    },
    {
      "name": "戒強第七十六",
      "paragraphs": [
        {
          "paragraph": "人之生也柔弱，",
          "zhushu": "人生含和氣，抱精神，故柔弱也。"
        },
        {
          "paragraph": "其死也堅強。",
          "zhushu": "人死，和氣竭，精神亡，欲堅強也。強，其两反，舊其良反。"
        },
        {
          "paragraph": "萬物草木之生也柔脆，",
          "zhushu": "和氣存也。脆，七歳反。"
        },
        {
          "paragraph": "其死也枯槁。",
          "zhushu": "和氣去也。槁，苦老反。"
        },
        {
          "paragraph": "故堅強者死之徒，柔弱者生之徒。",
          "zhushu": "以其上二事觀知之，知堅強者死，柔弱者生也。"
        },
        {
          "paragraph": "是以兵強則不勝，",
          "zhushu": "強大之兵，輕戰樂殺，毒流怨結，衆弱爲一，強故不勝。"
        },
        {
          "paragraph": "木強則共。",
          "zhushu": "木強大枝弱，共生其上也。"
        },
        {
          "paragraph": "強大處下，柔弱處上。",
          "zhushu": "興物造功，大木處下，小物處上。大道抑強扶弱，自然之效。"
        }
      ]
    },
    {
      "name": "天道第七十七",
      "paragraphs": [
        {
          "paragraph": "天之道，其猶張弓乎？",
          "zhushu": "天道暗昧，舉物𩔖以爲喻也。"
        },
        {
          "paragraph": "高者抑之，下者舉之，有餘者損之，不足者與之。",
          "zhushu": "言張弓和調之如是，乃可用。夫抑高舉下，損強益弱，天之道也。"
        },
        {
          "paragraph": "天之道，損有餘而補不足。",
          "zhushu": "天道損有餘而益謙，常以中和爲上。"
        },
        {
          "paragraph": "人之道則不然，",
          "zhushu": "人道則與天道反也。"
        },
        {
          "paragraph": "損不足以奉有餘。",
          "zhushu": "世俗之人，損貧以奉富，奪弱以益強也。"
        },
        {
          "paragraph": "孰能有餘以奉天下？唯有道者。",
          "zhushu": "言誰能居有餘之位，自省爵禄以奉天下不足者乎？唯有道之君能行也。"
        },
        {
          "paragraph": "是以聖人爲而不恃，",
          "zhushu": "聖人爲德施，不恃其報也。"
        },
        {
          "paragraph": "功成而不處。",
          "zhushu": "功成事就，不處其位。"
        },
        {
          "paragraph": "其不欲見賢。",
          "zhushu": "不欲使人知己之賢，匿功不居榮，畏天損有餘也。"
        }
      ]
    },
    {
      "name": "任信第七十八",
      "paragraphs": [
        {
          "paragraph": "天下柔弱莫過於水，",
          "zhushu": "圓中則圓，方中則方，擁之則止，决之則行。"
        },
        {
          "paragraph": "而攻堅強者，莫知能勝，",
          "zhushu": "水能懐山襄陵，磨鐵消銅，莫能勝水而成功也。"
        },
        {
          "paragraph": "其無以易之。",
          "zhushu": "夫攻堅強者，無以易於水。易，入聲。"
        },
        {
          "paragraph": "弱之勝強，",
          "zhushu": "水能滅火，隂陽消陽。"
        },
        {
          "paragraph": "柔之勝剛，",
          "zhushu": "舌柔齒剛，齒先舌亡。"
        },
        {
          "paragraph": "天下莫不知，",
          "zhushu": "知柔弱者長久，剛強者折傷也。"
        },
        {
          "paragraph": "莫能行。",
          "zhushu": "恥謙卑，好強梁。"
        },
        {
          "paragraph": "故聖人云：",
          "zhushu": "謂下事也。"
        },
        {
          "paragraph": "受國之垢，是謂社稷主；",
          "zhushu": "君能愛國垢濁者，若江海不逆小流，則能長保其社稷，爲一國君主也。垢，古口反。"
        },
        {
          "paragraph": "受國之不祥，是謂天下王。",
          "zhushu": "君能引過自與，代民受不祥之殃，則可以王有天下。"
        },
        {
          "paragraph": "正言若反。",
          "zhushu": "此乃正直之言，世人不知，以爲反言。"
        }
      ]
    },
    {
      "name": "任契第七十九",
      "paragraphs": [
        {
          "paragraph": "和大怨，",
          "zhushu": "殺人者死，傷人者刑，以相和報。"
        },
        {
          "paragraph": "必有餘怨，",
          "zhushu": "任刑者失人情，必有怨及於良人也。"
        },
        {
          "paragraph": "安可以爲善？",
          "zhushu": "言一人吁嗟則失天心，安可以和怨爲善也。"
        },
        {
          "paragraph": "是以聖人執左契，",
          "zhushu": "古者聖人執左契，合符信也。無文書法律，刻契合符，以爲信也。"
        },
        {
          "paragraph": "而不責於人。",
          "zhushu": "但刻契之信，不責人以他事也。"
        },
        {
          "paragraph": "有德司契，",
          "zhushu": "有德之君，司察契信而已。"
        },
        {
          "paragraph": "無德司徹。",
          "zhushu": "無德之君，背其契言，司人所失。"
        },
        {
          "paragraph": "天道無親，常與善人。",
          "zhushu": "天道無有親踈，唯與善人，則與司契者也。"
        }
      ]
    },
    {
      "name": "獨立第八十",
      "paragraphs": [
        {
          "paragraph": "小國寡民，",
          "zhushu": "聖人雖治大國，猶以爲小，儉約不奢泰。民雖衆，猶若寡少，不敢勞之也。"
        },
        {
          "paragraph": "使有什伯",
          "zhushu": "使民各有部曲什伯，貴賤不相犯也。"
        },
        {
          "paragraph": "人之器而不用，",
          "zhushu": "器謂農人之器而不用，不徴召奪人良時也。"
        },
        {
          "paragraph": "使民重死",
          "zhushu": "君能爲民興利除害，各得其所，則民重死而貪生也。"
        },
        {
          "paragraph": "而不逺徙。",
          "zhushu": "政令不煩，則安其業，故不逺遷徙，離其常處。"
        },
        {
          "paragraph": "雖有舟轝，無所乗之；",
          "zhushu": "清静無爲，不作煩華，不好出入游娯也。"
        },
        {
          "paragraph": "雖有甲兵，無所陳之。",
          "zhushu": "無怨惡於天下。"
        },
        {
          "paragraph": "使民復結繩而用之。",
          "zhushu": "去文反質，信無欺也。"
        },
        {
          "paragraph": "甘其食，",
          "zhushu": "甘其蔬食，不漁食百姓也。"
        },
        {
          "paragraph": "羙其服，",
          "zhushu": "美其惡衣，不貴五色。"
        },
        {
          "paragraph": "安其居，",
          "zhushu": "安其茅茨，不好文飾之屋。"
        },
        {
          "paragraph": "樂其俗。",
          "zhushu": "樂其質朴之俗，不轉移也。樂音洛。"
        },
        {
          "paragraph": "鄰國相望，雞狗之聲相聞，",
          "zhushu": "相去近也。"
        },
        {
          "paragraph": "民至老不相往來。",
          "zhushu": "其無情欲。"
        }
      ]
    },
    {
      "name": "顯質第八十一",
      "paragraphs": [
        {
          "paragraph": "信言不美，",
          "zhushu": "信者，如其實。不美者，朴且質也。"
        },
        {
          "paragraph": "美言不信。",
          "zhushu": "滋美之言者，孳孳華詞不信者。飾偽多空虚也。"
        },
        {
          "paragraph": "善者不辯，",
          "zhushu": "善者，以道修身，不綵文也。"
        },
        {
          "paragraph": "辯者不善。",
          "zhushu": "辯者，謂巧言也。不善者，舌致患也。山有玉，掘其山；水有珠，濁其淵。辯口多言亡其身。"
        },
        {
          "paragraph": "知者不博，",
          "zhushu": "知者，謂知道之士。不博者，守一元也。"
        },
        {
          "paragraph": "博者不知。",
          "zhushu": "博者多見聞，不知者失要真也。"
        },
        {
          "paragraph": "聖人不積，",
          "zhushu": "聖人積德不積財，有德以教愚，有財以與貧也。"
        },
        {
          "paragraph": "既以爲人己愈有，",
          "zhushu": "既以爲人施設德化，己愈有德。"
        },
        {
          "paragraph": "既以與人己愈多。",
          "zhushu": "既以財賄布施與人，而財益多，如日月之光，無有盡時也。"
        },
        {
          "paragraph": "天之道，利而不害；",
          "zhushu": "天生萬物，愛育之，令長大無所傷害也。"
        },
        {
          "paragraph": "聖人之道，爲而不爭。",
          "zhushu": "聖人法天所施爲，化成事就，不與下爭功名，故能全其聖功也"
        }
      ]
    }
  ]
}