{
  "name": "南華眞經序",
  "paragraphs": [
    {
      "paragraph": "南華眞經四部叢刋子部上海𣹢芬樓蔵，明世德堂刋本原書板匡髙，營造尺六寸四分，寬四寸五分。夫莊子者，可謂知本矣，故未始藏其狂言，言雖無會而獨應者也。夫應而非會，則雖當無用；言非物事，則雖高不行。與夫寂然不動，不得已而後起者，固有間矣，斯可謂知無心者也。夫心無爲，則隨感而應，應隨其時，言唯謹爾。故與化爲體，流萬代而冥物，豈曾設對獨遘而游談乎方外哉！此其所以不經而爲百家之冠也。然莊生雖未體之，言則至矣。通天地之統，序萬物之性，逹死生之變，而明內聖外王之道，上知造物無物，下知有物之自造也。其言宏綽，其旨玄妙。至至之道，融微旨雅，㤗然遣放，放而不敖。故曰：不知義之所適，猖狂妄行而蹈其大方。含哺而熈乎𣽃泊，鼓腹而游乎混芒。至人極乎無親，孝慈終於兼忘，禮樂復乎已能，忠信發乎天光。用其光則其朴自成，是以神器獨化於玄冥之境而源流深長也。故其長波之所蕩，高風之所扇，暢乎物宜，適乎民願。弘其鄙，解其懸，灑落之功未加，而矜夸所以散。故觀其書，超然自以爲已當，經崐崘，渉太虚，而游愡怳之庭矣。雖復貪婪之人，進躁之士，暫而攬其餘芳，味其溢流，彷彿其音影，猶足曠然有忘形自得之懷，況探其逺情而玩永年者乎。遂綿邈清遐，去離塵埃而返冥極者也。",
      "zhushu": ""
    }
  ]
}