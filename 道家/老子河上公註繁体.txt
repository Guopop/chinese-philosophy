體道第一
道可道，
謂經術政教之道也。
非常道；
非自然長生之道也。常道當以無爲養神，無事安民，含光藏暉，滅迹匿端，不可稱道。
名可名，
謂富貴尊榮，髙世之名也。
非常名。
非自然常在之名也。常名愛，如孾兒之未言，雞子之未分，明珠在蚌中，美玉處石間，内雖昭昭，外如愚頑。
無名，天地之始；
無名者謂道。道無形，故不可名也。始者，道本也。吐氣布化，出於虚无，爲天地本始也。
有名，萬物之母。
有名謂天地。天地有形位，隂陽有柔剛，是其有名也。萬物母者，天地含氣生萬物，長大成熟，如母之養子。
故常無欲，以觀其妙；
妙，要也。人常能無欲，則可以觀道之要。要，謂一也。一岀布名道，讃叙明是非。
常有欲，以觀其徼。
徼，歸也。常有欲之人，可以觀丗俗之所歸趣也。徼，古吊反。
此兩者同出而異名，
兩者，謂有欲無欲也。同出者，同出人心也。而異名者，所名各異也。名無欲者長存，名有欲者亡身也。
同謂之玄。
玄，天也。言有欲之人與無欲之人，同受氣於天。
玄之又玄，
天中復有天也。稟氣有厚薄，得中和滋液，則生賢聖，得錯亂汚辱，則生貪淫也。
衆妙之門。
能知天中復有天，禀氣有厚薄，除情去欲守中和，是謂知道要之門户也。

養身第二
天下皆知美之爲美，
自揚己美，使顯彰也。
斯惡已；
有危亡也。
皆知善之爲善，
有功名也。
斯不善已。
人所爭也。
故有無相生，
見有而爲無也。
難易相成，
見難而爲易也。
長短相形，
見短而爲長也。
髙下相傾，
見髙而爲下也。傾，去營反。
音聲相和，
上唱下必和也。
前後相隨。
上行下必隨也。
是以聖人處無爲之事，
以道治也。
行不言之教，
以身。師導之也。
萬物作焉
各自動也。
而不辭，
不辭謝而逆止。
生而不有，
元氣生萬物而不有，
爲而不恃，
道所施爲，不恃望其報也。
功成而弗居。
功成事就，退避不居其位。
夫惟弗居，
夫惟功成，不居其位。
是以不去。
福德常在，不去其身也。此言不行不可隨，不言不可知疾。上六句有髙下長短。君開一源，下生百端，百端之變，无不動亂。

安民第三
不尚賢，
賢，謂丗俗之賢，辯口明文，離道行權，去質爲文也。不尚者，不貴之以禄，不貴之以官。
使民不爭；
不爭功名，返自然也。
不貴難得之貨，
言人君不御好珎寳，黄金棄於山，珠玉捐於淵。
使民不爲盗；
上化清淨，下无貪人。
不見可欲，
放鄭聲，逺美人。
使心不亂。
不邪淫，不惑亂也。
是以聖人治，
說聖人治國與治身同也。
虛其心，
除嗜欲，去亂煩。
實其腹，
懐道抱一，守五神也。
弱其志，
和柔謙讓，不處權也。
強其骨，
愛精重施，髓滿骨堅。強，其良反。
常使民無知無欲，
反朴守淳。
使夫知者不敢爲也。
思慮深，不輕言。夫，音符。知，音智。
爲無爲，
不造作，動因循。
則無不治。
德化厚，百姓安。

無源第四
道冲而用之
冲，中也。道匿名藏譽，其用在中。冲，直隆反。
或不盈，
或，常也。道常謙虛不盈滿。
淵乎似萬物之宗。
道淵深不可知也，似爲萬物之宗祖。
挫其銳，
銳，進也。人欲銳精進取功名，當挫上之法，道不自也。挫，子卧反。銳，恱歲反。
解其紛，
紛，結根也。當念道无爲以解釋。紛，拂云反。
和其光，
言雖有獨見之明，當知闇昧，不當以擢亂人也。
同其塵，
常與衆庻同，垢塵不當自别殊。
湛兮似若存。
言當湛然安靜，故能長存不亡。湛，直減反。
吾不知誰之子，
老子言：我不知道所從生。
象帝之先。
道自在天帝之前。此言道乃先天地生也，至今在者，以能安靜湛然，不勞煩欲，使人修身法道。

虛用第五
天地不仁，
天施地化，不以仁恩，任自然也。
以萬物爲芻狗。
天地生萬物，人最爲貴。天地視之如芻草狗畜，不貴，望其報也。芻，楚狗反。狗，古口反。
聖人不仁，
聖人愛養萬民，不以仁恩，法天地，行自然。
以百姓爲芻狗。
聖人視百姓如芻草狗畜，不責望其禮意。
天地之間，
天地之間空虚，和氣流行，故萬物自生。人能除情欲，節滋味，清五藏，則神明居之也。
其猶槖籥乎？
槖籥中空虚，人能有聲氣。橐，他各反。籥，音藥。
虛而不屈，動而愈出。
言空虚无有屈竭，時動揺之，益出聲氣也。愈，羊王反。
多言數窮，
多事害神。多言害身。口開舌舉。必有禍患。數，王弼注音，雙遇反。謂理數也。明皇注音朔。
不如守中。
不如守德，於中育養精神，愛氣希言。

成象第六
谷神不死，
谷，養也。人能養神，則不死也。神，謂五藏之神也。肝藏魂，肺藏魄，心藏神，腎藏精，脾藏志。五藏盡傷，則五神去矣。
是謂玄牝。
言不死之有在於玄牝。玄，天也，於人爲鼻。牝，地也，於人爲口。天食人以五氣，從鼻入，藏於心。五氣清微，爲精神、聦明、音聲五性，其鬼曰魂。魂者，雄也，主出入人鼻，與天通，故鼻爲玄也。地食人以五味，從口入，藏於胃。五性濁辱，爲形骸、骨肉、血脉六情，其鬼曰魄。魄者，雌也，主出入於口，與天地通，故口爲牝也。牝，頻忍反。
玄牝之門，是謂天地根。
根，元也。言鼻口之門，是乃通天地之元氣所從往來。
綿綿若存，
鼻口呼噏喘息，當綿綿微妙，若可存，復若无有。
用之不勤。
用氣常寛舒，不當急疾懃勞也。

韜光第七
天長地乆。
說天地長生乆壽，以喻教人也。
天地所以能長且乆者，以其不自生，
天地所以獨長且乆者，以其安靜。施不榮報，不如人居處，汲汲求自饒之利，奪人以自與。
故能長生。
以其不求生，故能長生不終也。
是以聖人後其身
先人而後己者也。
而身先，
天下敬之，先以爲長。
外其身
薄己而厚人也。
而身存。
百姓愛之如父母，神明祐之若赤子，故身常存。
非以其無私邪？
聖人爲人所愛，神明所祐，非以其公正無私所致乎？
故能成其私。
人以爲私者，欲以厚己也。聖人无私而己自厚，故能成其私也。

易性第八
上善若水。
上善之人，如水之性。
水善利萬物
水在天爲霧露，在地爲泉源也。
而不爭，處衆人之所惡，
衆人惡卑濕垢濁，水獨靜流居之也。惡，烏路反。
故幾於道。
水性幾與道同。幾音機。
居善地，
水性善喜於地，草木之上，即流而下，有似於牝動而下人也。
心善淵，
水深空虚，淵深清明。
與善仁，
萬物得水以生，與虚不與盈也。
言善信，
水内影照形，不失其情也。
正善治，
无有不洗，清且平也。
事善能，
能方能圓，曲直隨形。
動善時。
夏散冬凝，應期而動，不失天時。
夫唯不爭，
壅之則止，决之則流，聽從人也。
故無尤。
水性如是，故天下无有怨尤水者也。

運夷第九
持而盈之，不如其已。
盈，滿也。已，止也。持滿必傾，不如止也。
揣而銳之，不可長保。
揣，治也。先揣之，後必弃捐。揣，初委反。
金玉滿堂，莫之能守。
嗜欲傷神，財多累身。
富貴而驕，自遺其咎。
大富當賑貧，貴當憐賤，而反驕恣，必被禍患也。遺，唯季反。咎，求九反。
功成，名遂，身退，天之道。
言人所爲功成事立，名迹稱遂，不退身避位，則遇於害，此乃天之常道也。譬如日中則移，月滿則虧，物盛則衰，樂極則哀。

能爲第十
載營魄
營魄，魂魄也。人載魂魄之上，得以生，當愛養之。喜怒亡魂，卒驚傷魄，魂在肝，魄在肺，美酒甘肴腐人肝肺，故魂靜，志道不亂，魄安得夀延年也。
抱一，能無離？
言人能抱一，使不離於身，則長存。一者，道始所生大。和之精氣也，故曰一。布名於天下，天得一以清，地得一以寧，侯王得一以爲正平。入爲心，出爲行，布施爲德，揔名爲一。一之爲言，志一无二也。離，力智反。
專氣致柔，
專守精氣使不乱，則形躰能應之而柔順。
能孾兒？
能如孾兒，内无思慮，外無政事，則精神不去也。
滌除玄覽，
當洗其心，使潔淨也。心居玄冥之處，覽知万事，故謂之玄覽也。滌，徒歷反。
能無疵？
不滛邪也。淨能无疵病乎？疵，在斯反。
愛民治國，
治身者愛氣則身全，治國者愛民則國安。
能無知？
治身者，呼吸精氣，无令耳闻也；治國者，布施惠德，无令下知也。
天門開闔，
天門，謂北極紫㣲宫。開闔，謂終始五際也。治身。天門，謂鼻孔。開，謂喘息。闔，謂呼吸也。闔，户臘反。
能無雌？
治身當如雌牝，安靜柔弱。治國應変，和而不唱。
明白四逹，
言逹明白如日月，四通滿於天下八極之外，故曰視之不見，聽之不聞，彰布之於十方，煥煥煌煌也。
能無知？
无有能知道，滿於天下者。
生之畜之，
道生萬物而畜養之，
生而不有，
道生万物，无所取有。
爲而不恃，
道所施爲，不恃望其報也。
長而不宰，
道長養万物，不宰割以爲器用。長，丁丈反。
是謂玄德。
言道行德玄冥，不可得見，欲使人如道也。

無用第十一
三十輻共一轂，
古者車三十輻，法月數也。共一轂者，轂中有孔，故衆輻共湊之。治身者，當除情去欲，使五藏空虛，神乃歸之也。治國者，寡能揔衆，弱共使強。輻，音福。轂，古木反。
當其無，有車之用。
无謂空虚。轂中空虚，車得去行；轝中空虚，人能載其上也。當，丁浪反。
埏埴以爲器，
埏，和也。埴，土也。和土以爲飲食之器。埏，始然反。埴，市力反。
當其無，有器之用。
器中空虚故，得有所盛受。
鑿户牖以爲室，
謂作屋室。
當其無，有室之用。
言户牖空虚，人得以出入觀視；室中空虚，人得以居處。是其用。
故有之以爲利，
利，物也。利於形用，器中有物，室中有人，恐其屋破壞，腹中有神，畏形之消亡也。
無之以爲用。
言虚空者，乃可用盛受萬物，故曰虚无能制有形。道者，空也。

檢欲第十二
五色令人目盲，
貪淫好色，則傷精失明也。令，力征反。盲，陌庚反。
五音令人耳聾，
好聽五音，則和氣去心，不能聽無聲之聲。聾，力東反。
五味令人口爽，
爽，亡也。人嗜五味於口，則口亡，言失於道味也。
馳騁田獵令人心發狂，
人精神好安靜，馳騁呼吸，精神散亡，故發狂也。騁，敕領反。
難得之貨令人行妨。
妨，傷也。難得之貨，謂金銀珠玉，心貪意欲，不知厭足，則行傷身辱也。行，下孟反。妨，音方。
是以聖人爲腹
守五性，去六情，節志氣，養神明。
不爲目，
目不妄視，妄視泄精於外。
故去彼取此。
去彼目之妄視，取此腹之養性。去，羌吕反。

猒恥第十三
寵辱若驚，
身寵亦驚，身辱亦驚。
貴大患若身。
貴，畏也。若，至也。畏大患至身故。皆驚。
何謂寵辱？
問：何爲寵？何爲辱？寵者，尊榮。辱者，恥辱及身。還自問者，以曉人也。
辱爲下。
辱爲下賤。
得之若驚，
得寵榮驚者，處髙位如臨深危也。貴不敢驕，富不敢奢。
失之若驚，
失者，失寵處辱也。驚者，恐禍重來也。
是謂寵辱若驚。
解上得之若驚，失之若驚。
何謂貴大患若身？
復還自問：何故畏人若身？
吾所以有大患者，爲吾有身，
吾所以有大患者，爲吾有身。有身憂其勤勞，念其飢寒，觸情從欲，則遇禍患也。
及吾無身，吾有何患？
使吾无有身體，得道自然輕舉昇雲，出入无間，與道通神，當有何患？
故貴以身爲天下者，則可寄於天下；
言人君貴其身而賤人，欲爲天下主者，則可寄立，不可以久也。爲，于僞反。
愛以身爲天下者，乃可以託於天下。
言人君能愛其身，非爲己也，乃欲爲萬民之父母，以此得爲天下主者，乃可以託其身於萬民之上，長无咎也。

贊玄第十四
視之不見名曰夷，
無色曰夷。言一無采色，不可得視而見之。
聽之不聞名曰希，
無聲曰希。言一無音聲。不可得聽而聞之。
摶之不得名曰微。
無形曰微。言一無形體，不可摶持而得之。
此三者不可致詰，
三者，謂夷、希、微也。不可致詰者，夫無色、無聲、無形，口不能言，書不能傳，當受之以靜，求之以神，不可詰問而得之也。詰，起吉反。
故混而爲一。
混，合也。故合於三，名之而爲一。混，户本反。
其上不皦，
言一在天上，不皦皦光明。皦，古曉反。
其下不昧，
言一在天下，不昧昧有所闇冥。昧，梅對反。
繩繩不可名，
繩繩者，動行無窮極也。不可名者，非一色也，不可以青黄白黑别，非一聲也，不可以宫商角徵羽聽，非一形也，不可以長短大小度之也。
復歸於無物。
物，質也。復當歸之於無質。復，音服。
是謂無狀之狀，
言一無形狀而能爲万物作形狀也。
無物之象，
一無物質而爲萬物設形象也。
是爲忽恍。
一忽忽恍恍者，若存若亡，不可見之也。恍，虚往反。
迎之不見其首，
一無端末，不可預待也。除情去欲，一自歸之也。
隨之不見其後。
言一無影迹，不可得而看。
執古之道，以御今之有，
聖人執守古道，生一以御物，知今當有一也。
以知古始，是謂道紀。
人能知上古本始有一，是謂知道綱紀也。

顯德第十五
古之善爲士者，
謂得道之君也。
微妙玄通，
玄，天也。言其志節玄妙，精與天通也。
深不可識。
道德深逺，不可識知，内視若盲，反聽若聾，莫知所長。
夫唯不可識，故强爲之容，
謂下句也。强，其文反。
與兮若冬渉川，
舉事輙加重愼，與與兮若冬渉川，心猶難之也。
猶兮若畏四隣，
其進退猶猶如拘制，若人犯法，畏四隣知之也。
儼兮其若客，
如客畏主人，儼然無所造作也。儼，魚撿反。
渙兮若冰之將釋，
渙者解散，釋者消亡。除情去欲，日以空虚。
敦兮其若朴，
敦者質厚，朴者形未分，内守精神外無文采也。朴，普角反。
曠兮其若谷，
曠者，寛大；谷者，空虛。不有德功名無所不包也。
渾兮其若濁。
渾者守舉真，濁者不照然也。與衆合同不自尊。
孰能濁以靜之徐清？
孰，誰也。誰能知水之濁，止而淨之，徐徐自清也。
孰能安以久動之徐生？
誰能安靜以久，徐徐以長生也。
保此道者不欲盈，
保此徐生之道，不欲奢泰盈溢。
夫唯不盈，故能蔽不新成。
夫唯不盈滿之人，能守蔽，不爲新成。蔽者，匿光榮也。新成者，貴功名。

歸根第十六
至虛極，
得道之人，捐情去欲，五内清淨，至於虚極。
守靜篤。
守清淨，行篤厚。
萬物並作，
作，生也。萬物並生也。
吾以觀其復。
言吾以觀見萬物，無不皆歸其本也。人當念重本也。
夫物芸芸，
芸芸者，華葉盛。
各復歸其根。
言萬物無不枯落，各復反其根而更生也。
歸根曰靜，
靜，謂根也。根安靜柔弱，謙卑處下，故不復死也。
是謂復命。
言安靜者，是爲復還性命。使不死也。
復命曰常，
復命使不死，乃道之所常行也。
知常曰明。
能知道之所常行，則爲明。
不知常，萎作凶。
不知道之所常行，妄作巧詐，則失神明，故凶也。
知常容，
能知道之所常行，去情忘欲，无所不包容也。
容乃公，
無所不包容，則公正無私，衆邪莫當。
公乃王，
公正無私，可以爲天下王。治身正則形一，神明千萬共湊已躬也。
王乃天，
能王德合神明，乃與天子。
天乃道，
德與天通，則與道合同也。
道乃久，
與道合同，乃能長久。
没身不殆。
能公能天，通天合道，四者純備，道德弘逺，無殃無咎，乃與天地俱没，不危殆也。

淳風第十七
太上，下知有之；
太上，謂太古无名之君也。下知有之者，下知上有君而不臣事，質朴也。
其次，親之譽之；
其德可見，恩惠可稱，故親愛而譽之。
其次，畏之；
設刑法以治之。
其次，侮之。
禁多令煩，不可歸誠，故欺侮之。侮，亡甫反。
信不足焉，
君信不足於下，下則應之以不信而欺其君也。
猶兮其貴言。
說太上之君，舉事猶貴重於言，恐離道失自然。
功成事遂，
謂天下太平也。
百姓皆謂我自然。
百姓不知君上之德淳厚，反以爲只自當然也。

俗薄第十八
大道廢，有仁義；
大道之時，家有孝子，户有忠信，仁義不見也。大道廢不用，惡逆生，乃有仁義可傳道。
智惠出，有大偽。
智惠之君，賤德而貴言，賤質而貴文，下則應之以爲大偽姦詐。
六親不和，有孝慈；
六絶，絶親戚不和，乃有孝慈相牧養也。
國家昬亂，有忠臣。
政令不行，上下相怨，邪僻爭權，乃有忠臣匡正其君也。此言天下太平不知仁，人盡無欲不知廉，各㓗己不知貞。大道之君，仁義没，孝慈滅，猶日中盛時，衆星失光。

還淳第十九
絶聖
絶聖制作，反初守元。五帝垂象，蒼頡作書。不如三皇，結繩無文。
棄智，
棄智惠，反无爲。
民利百倍；
農事修，公無私。倍，蒲罪反。
絶仁棄義，
絶仁之見恩惠，棄義之尚華信。
民復孝慈；
德化淳也。
絶巧棄利，
絶巧者，詐偽亂眞也。弃利者，塞貪路，閉權門也。
盗賊無有。
上化公政，下無邪私。
此三者
謂上三事所棄絶也。
以爲文不足，
以爲文不足者，文不足以教民。
故令有所屬。
當如下句。令，力征反。屬，之欲反。
見素抱朴，
見素者，當抱素守眞，不尚文飾也。抱朴者，當見其篤朴以示下，故可法則。見，賢遍反。朴，普角反。
少私寡欲。
少私者，正無私也。寡欲者，當知足也。

異俗第二十
絶學
絶學不眞，不合道文。
無憂。
除浮華則無憂患也。
唯之與阿，相去幾何？
同爲應對而相去幾何，疾時賤質而貴文。唯，遺癸反。
善之與惡，相去何若？
善者和譽惡者，諫爭能相去何如，疾時惡忠直，用邪佞也。
人之所畏，不可不畏。
人，謂道人也。人所畏者，畏不絶學之君也，不可不畏。近令色，殺仁賢。
荒兮其未央哉！
或言世俗人荒亂，欲進學爲文，未央止也。
衆人熈熈，
熈熈淫放，多情欲也。
如享太牢，
如飢思太牢之具，意無足時也。
如春登臺。
春隂陽交通，萬物感動，登臺觀之，意志淫淫然。
我獨怕兮其未兆，
我獨怕然安靜，未有情欲之形兆也。怕，普白反。
如孾兒之未孩，
如小兒未能荅偶人時也。
乗乗兮若無所歸。
我乗乗如窮鄙，无所歸就。乗，平聲。
衆人皆有餘，
衆人餘財以爲奢，餘智以爲詐。
而我獨若遺。
我獨如遺棄，似於不足也。
我愚人之心也哉，
不與俗人相隨，守一不移，如愚人之心也。
沌沌兮，
无所分别。
俗人昭昭，
明且逹也。
我獨若昬。
如闇昧也。
俗人察察，
察察，急且疾也。
我獨悶悶。
悶悶无所割截。
忽兮若海，
我獨忽忽如江海之流，莫知其所窮極也。
漂兮若無所止。
我獨漂漂，若飛若揚，無所止也。志意在神域也。
衆人皆有以，
以有爲也。
而我獨頑
我獨無爲。
似鄙。
鄙似若不逮也。
我獨異於人，
我獨與人異也。
而貴食母。
食，用也。母，道也。我獨貴用道也。

虛心第二十一
孔德之容，
孔，大也。有大德之人，無所不容，能受垢濁，處謙卑也。
唯道是從。
唯，獨也。大德之人，不隨世俗所行，獨從於道也。
道之爲物，唯怳唯忽。
道之於萬物，獨怳忽往來，於其无所定也。怳，泥往反，又呼廣反。
忽兮怳兮，其中有像。
道唯忽怳无形之中，獨爲萬物法像。
怳兮忽兮，其中有物。
道唯怳忽，其中有一，經營主化，因氣立質。
窈兮冥兮，其中有精。
道唯窈冥无形，其中有精實，神明相薄，隂陽交㑹也。窈，烏了反。
其精甚眞，
言存精氣，其妙甚眞，非有飾也。
其中有信。
道匿功藏名，其信在中也。
自古及今，其名不去，
自，從也。自古至今，道常在不去。
以閱衆甫。
閱，禀也。甫，始也。言道禀與萬物始生，從道受氣。
吾何以知衆甫之然哉？
我何以知從道受氣？
以此。
此今也。以今萬物皆得道精氣而生，動作起居，非道不然。

益謙第二十二
曲則全，
曲己從衆，不自專，則全其身也。
枉則直，
枉，屈己而申人，久久自得直也。枉，音往。
窪則盈，
地窪下，水流之，人則下德歸之也。窪，烏瓜反。
弊則新，
自受𡚁薄，後己先人，天下敬之，久久自新也。
少則得，
自受取少，則得多也。天道祐謙，神明託虛。
多則惑。
財多者，惑於所守；學多者，惑於所聞。
是以聖人抱一爲天下式。
抱守，法式也。聖人守一乃知萬事，故能爲天下法式也。
不自見，故明；
聖人不以其目視千里之外也，乃因天下之目以視，故能明逹也。見，賢遍反。
不自是，故彰；
聖人不自以爲是而非人，故能彰顯於世。
不自伐，故有功；
伐，取也。聖人德化流行，不自取其美，故有功於天下。
不自矜，故長。
矜，大也。聖人不自貴大，故能久不危。
夫唯不爭，故天下莫能與之爭。
此言天下賢與不肖，无能與不爭者爭也。
古之所謂曲則全者，豈虛言哉？
傳古言曲從，則全身正言，非虛妄也。
誠全而歸之。
誠，實也。能行曲從者，實其飢體，歸之於父母，無有傷害也。

虛無第二十三
希言自然。
希言者，是愛言也。愛言者，自然之道。
飄風不終朝，驟雨不終日。
飄風，疾風也。驟雨，暴雨也。言疾不能長，暴不能久也。驟，狀救反。
孰爲此者？天地。
孰，誰也。誰爲此飄風暴雨者乎？天地所爲。
天地尚不能久，
不終於朝暮也。
而况於人乎？
天地至神，合爲飄風暴雨，尚不能使終朝至暮，何况人欲爲暴卒乎？
故從事於道者，
從，爲也。人爲事當如道安静，不當如飄風驟雨。
道者同於道，
道者，謂好道人也。同於道者，所謂與道同。
德者同於德，
徳，謂好德人也。同於徳者，所謂與徳同也。
失者同於失。
失，謂任己失人也。同於失者，所謂與失同也。
同於道者，道亦樂得之；
與道同者，道亦樂得之也。
同於德者，德亦樂得之；
與徳同者，徳亦樂得之也。
同於失者，失亦樂失之。
與失同者，失亦樂失之也。
信不足焉，
君信不足於下，下則應君以不足也。
有不信焉。
此言物類相歸，同聲相應，雲從龍，風從虎，水流濕，火就燥，自然之類也。

苦恩第二十四
跂者不立，
跂，進也。謂貪權慕名，進取功榮也，則不可久立身行道也。跂，音企，又去聲。
跨者不行，
自以爲貴，而跨於人，衆共蔽之，使不得行。跨，苦化反。
自見者不明，
人自見其形容以爲好，自見所行以爲應道，殊不自知其形醜。操行之鄙。
自是者不彰，
自以爲是而非人，衆共蔽之，使不得彰明。
自伐者無功，
所謂輙自伐取其功美，即失有功於人也。
自矜者不長。
好自矜大者，不可以長久。
其於道也，曰餘食贅行，
贅，貪也。使此自矜伐之人，在治國之道，曰然。斂餘禄食爲貪行。贅，專稅反。行，下孟反。
物或惡之，
此人在位，動欲傷害，故物無有不畏惡也。惡，烏路反。
故有道者不處也。
言有道之人，不居其國也。

象元第二十五
有物混成，先天地生，
謂道無形，混沌而成萬物，乃在天地之前。混，胡本反。先，悉薦反。
寂兮寥兮，獨立而不改，
寂者，無音聲。寥者，空無形。獨立者，無匹雙。不改者，化有常。
周行而不殆，
道通行天地，无所不入。在陽不焦，託隂不腐，无不貫穿，不危殆。殆，田頼反。
可以爲天下母。
道育養萬物精氣，如母之養子。
吾不知其名，字之曰道，
我不見道形容，不知當何以名之。見萬物皆從道所生，故字之曰道也。
強爲之名曰大。
不知其名，強曰大者，髙而无上，羅而无外，无不包容，故曰大也。強，其文反。
大曰逝，
其爲大，非若天，常在上，非若地，常在下，乃復逝去无常處。所也。
逝曰逺，
言逺者窮乎無窮，布氣天地，無所不通也。
逺曰反。
言其逺不越絶，乃復在人身也。
故道大，天大，地大，王亦大。
道大者，包羅諸天地，無所不容也。天大者，無所不蓋也。地大者，無所不載也。王大者，無所不制也。
域中有四大，
四大，道、天、地、王也。凡有稱有名，則非其極也。言道則有所由，有所由然後謂之爲道。然則是道稱中之大也，不若無稱之大也。無稱不可得而名曰域也。天地王皆在乎无稱之内也，故曰域中有四大者也。
而王居其一焉。
八極之内有四大，王居其一也。居一作處。
人法地，
人當法地，安靜柔和也。種之得五穀，掘之得甘泉，勞而不怨也，有功而不制也。
地法天，
天湛泊不動，施而不求報，生長萬物，無所收取。
天法道，
道清淨不言隂行精氣，萬物自成也。
道法自然。
道性自然，無所法也。

重德第二十六
重爲輕根，
人君不重則不尊，治身不重則失神。草木之華輕，故零落，根重故長存也。輕，起政反。
靜爲躁君。
人君不靜則失威，治身不靜則身危。龍靜故能變化，虎躁故夭虧也。躁，早報反。
是以聖人終日行不離輜重。
輜，靜也。聖人終日行道，不離其靜與重也。離，音利。輜，側基反。重，直用反。
雖有榮觀，燕處超然。
榮觀，謂宫闕。燕處，后妃所居也。超然，逺避而不處也。觀，古亂反。
柰何萬乗之主，
柰何者，疾時主傷痛之辭。萬乗之主，謂王。乗，繩證反。
而以身輕天下。
王者至尊，而以其身行輕躁乎？疾時王奢恣輕淫也。
輕則失臣，
王者輕滔，則失其臣，治身輕淫，則失其精。
躁則失君。
王者行躁疾，則失其君位，治身躁疾，則失其精神也。

巧用第二十七
善行無轍迹，
善行道者，求之於身，不下堂，不出門，故無轍迹。行，下孟反。
善言無瑕讁，
善言，謂擇言而出，則无瑕疵讁過於天下。瑕，下家反。讁，直華反。
善計不用籌䇿。
善以道計事者，則守一不移。所計不多，則不用籌䇿而可知也。籌，直由反。
善閉無關揵而不可開，
善以道閉情欲、守精神者，不如門户有關揵可得開。揵，其偃反。
善結無繩約而不可解。
善以道結事者，乃可結其心，不如繩索可得解也。
是以聖人常善救人，
聖人所以常教人忠孝者，欲以救人在命。
故無棄人；
使貴賤各得其所也。
常善救物，
聖人所以教民順四時，以救萬物之殘傷。
故無棄物。
聖人不賤石而貴玉，視之如一。
是謂襲明。
聖人善救人物，謂襲明大道也。
故善人者，不善人之師；
人之行善者，聖人即以爲人師。
不善人者，善人之資。
資，用也。人行不善，聖人猶教導使爲善，得以給用也。
不貴其師，
獨無輔也。
不愛其資，
無所使也。
雖智大迷。
雖自以爲智，言此人乃大迷惑。
是謂要妙。
能通此意，是謂知微妙要道也。

反朴第二十八
知其雄，守其雌，爲天下谿。
雄以喻尊，雌以喻卑。人雖知自尊顯，當復守之以卑。㣲去之，强梁，就雌之，柔和如是，則天下歸之，如水流入深谿也。谿，苦奚反。
爲天下谿，常德不離，
人能謙下如深谿，則德常在，不復離於己。離，力智反。
復歸於孾兒。
常復歸志於孾兒，惷然而無所知也。
知其白，守其黒，爲天下式。
白以喻昭昭，黒以喻黙黙。人雖自知昭昭明白，當復守之以黙黙，如闇昧無所見。如是則可爲天下法式，則得常在。
爲天下式，常德不忒，
人能爲天下法則，德常在於己，不復差忒。忒，吐得反。
復歸於無極。
徳不差忒，則長生久壽，歸身於無窮極也。
知其榮，守其辱，爲天下谷。
榮以喻尊貴。辱以喻汚濁。知己之有榮貴。當守之以汚濁。如是則天下歸之。如水流入深谷也。
爲天下谷，常徳乃足，
足，止也。人能爲天下谷徳乃止於己。
復歸於朴。
復當歸身於質朴，不復爲文飾。朴，普角反。
朴散則爲器，
萬物之朴散，則爲器用也。若道散則爲神明，流爲日月，分爲五行也。
聖人用之，則爲官長，
聖人升用，則爲百官之元長也。長，丁丈反。
故大制不割。
聖人用之，則以大道制御天下，无所傷割。治身則以天道制情欲，不害精神也。

無爲第二十九
將欲取天下
欲爲天下主也。
而爲之，
欲以有爲治民，
吾見其不得已。
我見其不得天道人心已明矣。天道惡煩濁，人心惡多欲。
天下神器，不可爲也。
器，物也。人乃天下之神物也。神物好安靜，不可以有爲治。
爲者敗之，
以有爲治之，則敗其質性。
執者失之。
強執教之人，則失其倩實，生於詐偽也。
故物或行或隨，
上所行，下必隨之也。
或呴或吹，
呴，温也。吹，寒也。有所温，必有所寒也。呴，音虛。
或強或羸，
有所強大，必有所羸弱也。羸，力爲反。
或載或隳。
載，安也。隳，危也。有所安必有所危，明人君不可以有爲治國與治身也。隳，許規反。
是以聖人去甚，去奢，去㤗。
甚，謂貪淫聲色。奢，謂服飾飲食。泰，謂宫室臺榭。去此三者，處中和，行無爲，則天下自化。去，羌吕反，下同。

儉武第三十
以道佐人主者，
謂人主能以道自輔佐也。
不以兵强天下。
以道自佐之主，不以兵革，順天任德，敵人自服。
其事好還。
其舉事好還自責，不怨於人也。好，呼報反。還，音旋。
師之所處，荆棘生焉。
農事廢，田不修。
大軍之後，必有凶年。
天應之以惡氣，即害五穀，五穀盡傷人也。
善者果而已，
善兵者，當果敢而已不休。
不敢以取强。
不以果敢取强大之名也。
果而勿矜，
當果敢謙卑，勿自矜大也。
果而勿伐，
當果敢推讓，乃自伐取其美也。
果而勿驕，
驕，欺也。果敢勿以驕欺人。
果而不得已，
當果敢至誠。不當迫不得已也。
果而勿强。
果敢，勿以爲强兵堅甲以侵凌人也。
物壯則老，
草木壯極則枯落，人壯極則衰老也。言强者不可以壯。
是謂不道，
枯老者，坐不行道也。
不道早已。
不行道者，早死。

偃武第三十一
夫佳兵不祥之器，
祥，善也。兵者，驚精神，濁和氣，不善人之器也，不當修飾之。
物或惡之，
兵動則有所害，故萬物無有不惡之。惡，烏路反。
故有道者不處。
有道之人，不處其國。
君子居則貴左，
貴柔弱也。
用兵則貴右。
貴剛強也。此言兵道與君子道反，所貴者異也。
兵者不祥之器，
兵革者，不善之器也。
非君子之器，
非君子所貴重器也。
不得已而用之，
謂遭衰逆亂禍，欲加萬民，乃用之以自守。
恬惔爲上。
不貪土地利人財，寳惔，一本作然。
勝而不美，
雖得勝而不以爲利己也。
而美之者，是樂殺人。
美得勝者，是爲喜樂殺人者也。
夫樂殺人者，則不可以得志於天下矣。
爲人君而樂殺人，此不可使得志於天下。爲人主必專制人命，妄行刑誅。
吉事尚左，
左，生位也。
凶事尚右。
隂道殺人。
偏將軍居左，
偏將軍卑而居陽者，以其不專殺也。
上將軍居右，
上將軍尊而居右者，言其主殺也。
言以䘮禮處之。
上將軍於右䘮。禮尚右，死人貴隂也。
殺人之衆，以悲哀泣之，
傷己德薄，不能以道化人，而害无辜之民。
戰勝以䘮禮處之。
古者戰勝，將軍居䘮主禮之位，素服而哭之，明君子貴德而賤兵，不得已誅不祥，心不樂之，比於䘮也。知後丗用兵不已，故悲痛之。

聖德第三十二
道常無名。
道能隂能陽，能施能張，能存能亡，故無常名也。
朴雖小，天下不敢臣。
道朴雖小，微妙無形，天下不敢有臣使道者也。
侯王若能守之，萬物將自賔。
侯王若能守道无爲，萬物將自賔服從於德也。
天地相合，以降甘露，
侯王動作能與天相應合，天即下甘露善瑞也。
民莫之令而自均。
天降善瑞，則萬物莫有教令之者，皆自均調若一也。
始制有名，
始，道也。有名，萬物也。道無名，能制於有名，無形，能制於有形也。
名亦旣有，
既，盡也。有名之物盡有情欲，叛道離德，故身毀辱也。
天亦將知之，
人能去道行德，天亦將自知之。
知之所以不殆。
天知之，則神靈祐助，不復危殆。
譬道之在天下，猶川谷之與江海。
言言道之在天下，與人相應和，如川谷與江海相流通也。

辯德第三十三
知人者智，
能知人好惡是爲智。
自知者明。
人能自知賢不肖，是爲反。聽無聲，内視無形，故爲明。
勝人者有力，
能勝人者，不過以威力也。
自勝者強。
人能自勝己情欲，則天下無有能與己爭者，故爲強。
知足者富，
人能知足之爲足，則長保福禄，故爲富也。
強行者有志。
人能強力行善，則爲有意於道，道亦有意於人。
不失其所者久，
人能自節養，不失其所，受天之精氣，則可以久。
死而不亡者壽。
目不妄視，耳不妄聽，口不妄言，則无怨惡於天下，故長壽。

任成第三十四
大道汜兮，
言道汜汜，若浮若沉，若有若無，視之不見，說之難殊。汜，音泛。
其可左右。
道可。左右无所不宜。
萬物恃之而生
恃，待也。萬物皆恃道而生。
而不辭，
道不辭謝而逆止也。
功成不名有。
有道不名其有功也。
愛養萬物而不爲主，
道雖愛養萬物，不如人主有所放取。
常無欲，可名於小。
道匿德藏，名恒然無爲，似若微小也。
萬物歸焉而不爲主，
萬物皆歸道受氣，道非如人主有所禁止也。
可名爲大。
萬物横來横去，使名自在，故不若於大也。
是以聖人終不爲大，
聖人法道，匿德藏名，不爲滿大。
故能成其大。
聖人以身師導，不言而化，萬事修治，故能成其大。

仁德第三十五
執大象，天下往。
執，守也。象，道也。聖人守大道，則天下萬民移心歸往之也。治身則天降神明。往來於己也。
往而不害，安平太。
萬物歸往而不傷害，則國安家寧而致太平矣。治身不害神明，則身安而大壽也。
樂與餌，過客止。
餌，美也。過客，一也。人能樂美於道，則一留止也。一者去盈。而處虚，忽忽如過客。樂，音岳。餌，而志反。
道之出口，淡乎其無味。
道出入於口淡淡，非如五味有酸鹹苦甘辛也。出，尺類反。淡，徒暫反。
視之不足見，
足，德也。道無形，非若五色有青黄赤白黒可得見也。
聽之不足聞，
道非若五音，有宫商角徵羽可得聽聞也。
用之不可旣。
用道治國，則國安民昌，治身則壽命延長，無有旣盡時也。

微明第三十六
將欲噏之，必固張之；
先開張之者，欲極其奢淫。噏，許及反。
將使弱之，必固強之；
先強大之者，欲使遇禍患。
將欲廢之，必固興之；
先興之者，欲使其驕危也。
將欲奪之，必固與之。
先與之者，欲極其貪心也。
是謂微明。
此四事，其道微，其效明也。
柔弱勝剛強。
柔弱者久長，剛強者先亡也。
魚不可脫於淵，
魚脫於淵，爲去剛得柔，不可復制也。
國之利器不可以示人。
利器。權，道也。治國權者，不可以示執事之臣也。治身道者，不可以示非其人也。

爲政第三十七
道常無爲，
道以無爲爲常也。
而無不爲。侯王若能守，萬物將自化。
言侯王若能守道，萬物將自化效於己也。
化而欲作，吾將鎭之以無名之朴。
吾身也，無名之朴，道也，萬物以化效於己也。復欲作巧偽者，侯王當身鎮撫以道德。
無名之朴，亦將不欲。不欲以靜，
言侯王鎮撫以道德，民亦將不欲改，當以清靜導化之也。
天下將自定。
能如是者天下將自正定也
河上公老子道經卷上


論德第三十八
上德不德，
上德謂太古無名號之君，德大無上，故言上德也。不德者，言其不以德教民，因循自然，養人性命，其德不見，故言不德也。
是以有德；
言其德合於天地，和氣流行，民得以全也。
下德不失德，
下德，謂號謚之君，德不及上德，故言下德也。不失德者，其德可見，其功可稱也。
是以無德。
以有名號及其身故。
上德無爲
謂法道安靜，無所改爲也。
而無以爲，
言無以名號爲。
下德爲之
言爲教令，施政事也。
而有以爲。
言以爲己取名號也。
上仁爲之
上仁，謂行仁之君，其仁爲上，故言上仁也。爲之者爲仁恩。
而無以爲，
功成事立，無以執爲。
上義爲之
爲義以斷割也。
而有以爲。
動作以爲己，殺人以成威，賦下以自奉也。
上禮爲之
謂上禮之君。其禮無上，故言上禮。爲之者，言爲禮制度，序威儀。
而莫之應，
言禮華盛實衰，飭偽煩多，動則離道，不可應也。
則攘臂而仍之。
言煩多不可應，上下忿爭，故攘臂相仍引。攘，如羊反。臂，必寐反。
故失道而後德，
言道衰而德化生也。
失德而後仁，
言德衰而仁愛見也。
失仁而後義，
言仁衰而分義明也。
失義而後禮。
言義衰則施禮聘，行玉帛。
夫禮者，忠信之薄
言禮廢本治末，忠信日以衰薄。
而亂之首；
禮者，賤質而貴文，故正直日以少，邪亂日以生。
前識者，道之華，
不知而言，知爲前識，此人失道之實，得道之華。
而愚之始。
言前識之人，愚闇之倡始。
是以大丈夫處其厚，
大丈夫，謂得道之君也。處其厚者，處身於敦朴。
不居其薄，
不處身違道，爲丗煩亂也。
處其實，
處忠信也。
不居其華。
不尚言也。
故去彼取此。
去彼華薄，取此厚實。去，羌吕反。

法本第三十九
昔之得一者，
昔，往也。一無爲，道之子也。
天得一以清，地得一以寧，
言天得一，故能垂象清明；地得一，故能安靜不動揺。
神得一以靈，
言神得一，故能変化無形。
谷得一以盈，
言谷得一，故能盈滿而不絶也。
萬物得一以生，
言萬物皆須道以生成也。
侯王得一以天下爲正。
言侯王得一，故能爲天下平正。
其致之，
致，誡也。謂下五事也。
天無以清，將恐裂，
言天當有隂陽施張晝夜更用，不可但欲清明無已時，將恐分裂不爲天。
地無以寧，將恐發，
言地當有高下剛柔、氣節五行，不可但欲安靜無已時，將恐發泄不爲地。
神無以靈，將恐歇。
言神當有王相囚死休廢，不可但欲靈無已時，將恐虚歇不爲神也。歇，詐謁反。
谷無以盈，將恐竭；
言谷當有盈縮虚實，不可但欲盈滿無已時，將恐枯竭不爲谷。
萬物無以生將恐滅，
言萬物當隨時生死，不可但欲生無已時，將恐滅亡不爲物也。
侯王無以貴髙將恐蹷。
言侯王當屈己以下人，汲汲求賢，不可但欲高。於人，將恐顛蹷失其位也。蹷，蹇月反。
故貴以賤爲本，
言必欲尊貴，當以薄賤爲本，若禹稷躬稼，舜陶河濵，周公下白屋也。
髙必以下爲基。
言必欲尊貴，當以下爲本基，猶築牆造功，因卑成高，下不堅固，後必傾危。
是以侯王自謂孤、寡、不轂。
孤寡喻孤獨。不轂，喻不能如車轂爲衆輻所湊。
此非以賤爲本耶？
言侯王至尊貴，能以孤寡自稱，此非以賤爲本乎？以曉人。
非乎！
嗟歎之辝。
故致數車無車，
致，就也。言人就車數之，爲輻，爲輪，爲轂，爲衡、爲轝，無有名爲車者，故成爲車。以喻侯王不以尊號自名，故能成其貴。數，色主反。
不欲琭琭如玉，落落如石。
琭琭，喻少。落落，喻多。玉少故見貴，石多故見賤。言不欲如玉爲人所貴，如石爲人所賤，當處其中也。琭，並音禄。

去用第四十
反者道之動，
反，本也。本者，道所以動，動生萬物，背之則亡也。
弱者道之用。
柔弱者，道之所常用，故能長久。
天下萬物生於有，
萬物皆從天地生，天地有形位，故言生於有也。
有生於無。
天地神明，蜎飛蠕動，皆從道生。道无形，故言生於无。此言本勝於華，弱勝於強，謙虚勝盈滿也。

同異第四十一
上士聞道，勤而行之。
上士聞道，自勤苦竭力而行之。
中士聞道，若存若亡。
中士聞道，治身以長存，治國以太平，欣然而存之。退見財色榮譽，或於情欲而復亡之也。
下士聞道，大笑之。
下士貪狼多欲，見道柔弱，謂之恐懼；見道質朴，謂之鄙陋。故大笑之。
不笑不足以爲道。
不爲下士所笑，不足以名爲道。
故建言有之：
建，設也。設言以有道，當如下句。
明道若昧，
明道之人，若闇昧无所見。昧，梅對反。
進道若退，
進取道者，若退不及。
夷道若類，
夷，平也。大道之人不自别殊，若多比類也。類，雷對反。
上德若谷，
上德之人若深谷，不恥垢濁也。
大白若辱，
大潔白之人，若汙辱不自彰𩔰。
廣德若不足，
德行廣大之人，若愚，須不足也。
建德若偷，
建設道德之人，若可偷引，使空虚也。
質眞若渝，
質朴之人，若五色有渝淺不明。
大方無隅，
大方正之人，无委曲亷隅。
大器晚成，
大器之人，若九鼎瑚璉，不可卒成也。
大音希聲，
大音猶雷霆，待時而動，喻常愛氣希言也。
大象無形。
大法象之人，質朴无形容。
道隱無名。
道潛隱，使人无能指名也。
夫唯道，善貸且成。
成，就也。言道善稟貸人精氣，且成就之也。貸，吐代反。

道化第四十二
道生一，
道始所生者。
一生二，
一生隂與陽也。
二生三，
隂陽生，和氣濁，三氣分爲天地人也。
三生萬物。
天地共生萬物也。天施地化，人長養之也。
萬物負隂而抱陽，
萬物无不負隂而向陽，廻心而就日。
冲氣以爲和。
萬物中皆有元氣，得以和柔，若胷中有藏，骨中有髓，草木中有空虛與氣通，故得久生也。
人之所惡，唯孤、寡、不轂，而王公以爲稱。
孤寡不轂者，不祥之名，而王公以爲稱者，處謙卑，法虛空，和柔。惡，烏路反。稱，尺證反。
故物或損之而益，
引之不得，推之必還。
或益之而損。
夫増髙者崩，貪富者致患。
人之所教，
謂衆人所以教，去弱爲強，去柔爲剛。
我亦教之。
言我教衆人使去強爲弱，去剛爲柔。
強梁者不得其死，
強梁，謂不信玄妙，背叛道徳，不從經教，尚勢任力也。不得其死者，爲天所絶，兵刃所伐，王法所殺，不得以壽命死也。
吾將以爲教父。
父，始也。老子以強梁之人爲敎戒之始也。

徧用第四十三
天下之至柔，馳騁天下之至堅。
至柔者水，至堅金石，水能貫堅入剛，无所不通。騁，敕領反。
無有入無間，
無有，謂道也。道無形質，故能出入无間，通神羣生也。
吾是以知無爲之有益。
吾見道无爲而萬物自化成，是以知无爲之有益於人也。
不言之教，
法道不言，師之以身。
無爲之益，
法道无爲，治身則有益精神，治國則有益萬民，不勞煩也。
天下希及之。
天下，人主也，希能有及道无爲之治身治國也。

立戒第四十四
名與身孰親？
名遂則身退也。
身與貨孰多？
財多則害身也。
得與亡孰病？
好得利則病於行也。
甚愛必大費，
甚愛色，費精神；甚愛財，遇禍患。所愛者少，所亡者多，故言大費。
多藏必厚亡。
生多藏於府庫，死多藏於丘墓。生有攻刼之憂，死有掘冢探柩之患。
知足不辱，
知足之人，絶利去欲，不辱於身。
知止不殆，
知可止，則財利不累身，聲色不亂於耳目，則身不危殆也。
可以長久。
人能知止足，則福禄在己。治身者神不勞，治國者民不擾，故可長久。

洪德第四十五
大成若𡙇，
謂道德大成之君若𡙇者，滅名藏譽，如毀𡙇不備也。𡙇，窺恱反。
其用不弊。
其用心如是，則无弊盡時。
大盈若冲，
謂道徳大盈滿之君也。如冲者，貴不敢驕也，富不敢奢也。
其用不窮。
其用心如是，則无窮盡時也。
大直若屈，
大直，謂修道法度正直如一也。如屈者，不與俗人爭。如可屈折，屈，丘勿反。
大巧若拙，
大巧謂多才術也。如拙者亦不敢見其能。
大辯若訥。
大辯者智無疑，如訥者口无辝。訥，奴忽反。
躁勝寒，
勝，極也。春夏陽氣躁疾於上，萬物盛大，極則寒，寒則零落死亡也。言人不當剛躁也。躁則到反。
靜勝熱，
秋冬萬物静於黃泉之下，極則熱。熱者，生之源。
清靜爲天下正。
能清靜則爲天下長，持正則無終已時也。

儉欲第四十六
天下有道，
謂人主有道也。
却走馬以糞。
糞者，糞田也。兵甲不用，却走馬治農田。治身者，却陽精以糞其身。糞，弗問反。
天下無道，
謂人主無道也。
戎馬生於郊。
戰伐不止，戎馬生於郊境之上，久不還也。
罪莫大於可欲，
好淫色也。
禍莫大於不知足，
冨貴不能自禁止也。
咎莫大於欲得。
欲得人物利且貪也。咎，其乆反。
故知足之足，
守真根也。
常足。
无欲心也。

鑒逺第四十七
不出户，知天下；
聖人不出户以知天下者，以己身知人身，以己家知人家，所以見天下也。
不窺牖，見天道。
天道與人道同，大人相通，精氣相貫。人君清淨，天氣自正。人君多欲，天氣煩濁。吉凶利害，皆由於己。窺，起規反。牖，音酉。
其出彌逺，其知彌少。
謂去其家觀人家，去其身觀人身，所觀益逺，所用益少也。
是以聖人不行而知，
聖人不上天，不入淵。能知天地，以心知之。
不見而名，
上好道，下好德。上好武，下好力。聖人原小知大，察内知外。
無爲而成。
上无所爲，則下無事，家給人足，萬物自化成也。

忘知第四十八
爲學日益，
學謂政教禮樂之學也。日益者，情欲文飾日以益多。
爲道日損。
道謂自然之道也。日損者，情欲文飾日以消損。
損之又損，
損情欲，又損之，所以漸去。
以至於無爲，
當恬惔如孾兒，无所造爲。
無爲而無不爲。
情欲断絶，德與道合，則无所不施，无所不爲也。
取天下常以無事，
取，治也。治天下常當以无事，不當煩勞也。
及其有事，不足以取天下。
及其好有事，則政教煩，民不安，故不足以治天下也。

任德第四十九
聖人無常心，
聖人重改更，貴因循，若自无心。
以百姓心爲心。
百姓心之所便，因而從之。
善者吾善之，
百姓爲善，聖人因而善之。
不善者吾亦善之，
百姓雖有不善者，聖人化之使善也。
德善。
百姓德化，聖人爲善。
信者吾信之，
百姓爲信，聖人因而信之。
不信者吾亦信之，
百姓爲不信，聖人化之使信也。
德信。
百姓德化，聖人爲信。
聖人在天下怵怵，
聖人在天下，怵怵常恐怖，富貴不敢驕奢。
爲天下渾其心，
言聖人爲天下百姓渾濁其心，若愚闇不通也。渾，胡本反。
百姓皆注其耳目，
注，用也。百姓皆用其耳目，爲聖人視聽也。
聖人皆孩之。
聖人愛念百姓，如孩孾赤子，長養之而不責望其報。孩，胡來反。

貴生第五十
出生入死，
出生，謂情欲出无内，魂定魄靜，故生也。入死，謂情欲入於胷臆，精神勞惑，故死。
生之徒十有三，死之徒十有三，
言生死之類，各有十三，謂九竅四關也。其生也，目不妄視，耳不妄聽，鼻不妄香臰，口不妄言味，手不妄持，足不妄行，精神不妄施。其死也，反是也。
人之生，動之死地十有三。
人之求生，動作反之，十三死也。
夫何故？
問。何故動之死地也。
以其生生之厚。
所以動之死地者，以其求生活之事太厚，違道忤天，妄行失紀。
蓋聞善攝生者，
攝，養也。
陸行不遇兕虎，
自然逺避，害不干也。兕，徐履反。
入軍不避甲兵。
不好戰以殺人。
兕無投其角，虎無所措爪，兵無所容其刃。
養生之人，虎兕无由傷，兵刃無從加之也。
夫何故？
問：虎兕兵甲，何故不害之。
以其無死地。
以其不犯十三之死地，言神明營䕶之，此物不敢害。

養德第五十一
道生之，
道生萬物，
德畜之，
德，一也，一主布氣而畜養。
物形之，
一爲萬物設形象也。
勢成之。
一爲萬物作寒暑之勢以成之。
是以萬物莫不尊道而貴德。
道德所爲無不盡，驚動而尊敬，
道之尊，德之貴，夫莫之命而常自然。
道一不命召萬物，而常自然應之如影響。
故道生之，德畜之，長之育之，成之孰之，養之覆之。
道之於萬物，非但生之而已，乃復長養成孰覆育全於性命。人君治國治身，亦當如是也。
生而不有，
道生萬物，不有所取以爲利也。
爲而不恃，
道所施爲，不恃望其報也。
長而不宰，
道長養萬物，不宰割以爲利也。
是謂玄德。
道之所行，恩德玄闇，不可得見。

歸元第五十二
天下有始，
始有道也。
以爲天下母。
道爲天下萬物之母。
旣知其母，復知其子；
子，一也。旣知道已，當復知一也。
既知其子，復守其母，
已知一當復，守道反無爲。
没身不殆。
不危殆也。
塞其兊，
兊，目也。目不妄視也。兊，徒外反。
閉其門，
門，口也。使口不妄言。
終身不勤；
人當塞目不妄視，閉口不妄言，則終身不勤苦。
開其兊，
開目視情欲也。
濟其事，
濟，益也。益情欲之事。
終身不救。
禍亂成也。
見小曰明，
萌芽未動，禍亂未見，爲小。昭然獨見爲明。
守柔日強，
守柔弱，日以強大也。
用其光，
用其目光於外，視時世之利害。
復歸其明，
復當反其光明於内，無使精神泄也。
無遺身殃，
内視存神。不爲漏失。遺，唯季反。
是謂習常
人能行此，是謂習修常道。

益證第五十三
使我介然有知，行於大道，
介，大也。老子疾時王不行大道，故設此言，使我介然有知於政事，我則行於大道，躬无爲之化。
唯施是畏。
唯，獨也。獨畏有所施爲失道意。欲賞善，恐偽善生，欲信忠，恐詐忠起。
大道甚夷，
夷，平易也。
而民好徑。
徑，邪不平正也。大道丗平易，而民好從邪徑也。好，呼報反。
朝甚除，
髙，臺榭，宫室修。
田甚蕪，
農事廢，不耕。治蕪，音無。
倉甚虛。
五穀傷害，國無儲也。
服文綵，
好飾偽，貴内華，
帶利劒，
尚剛強，武且奢。
厭飲食，財貨有餘，
多嗜欲，無足時。
是謂盗夸，
百姓而君有餘者，是由劫盗以爲服飾，持行夸人，不知身死家破，親戚并隨也。
非道哉！
人君所行如是，此非道也。復言也哉者，痛傷之辭。

修觀第五十四
善建者不拔，
建，立也。善以道立身立國者，不可得引而㧞也。拔，皮八反。
善抱者不脫，
善以道抱精神者，終不可㧞引解脫。
子孫祭祀不輟，
爲人子孫能修道如是，長生不死，世世以久祭祀先祖宗廟无絶時。輟，張劣反。
修之於身，其德乃眞；
修道於身，愛氣養神，益壽延年，其德如是，乃爲眞人。
修之於家，其德有餘；
修道於家，父慈子孝，兄友弟順，夫信妻貞，其德如是，乃有餘慶，及於來世子孫。
修之於鄉，其德乃長；
修道於鄉，尊敬長老，愛養㓜小，教誨愚鄙，其德如是，乃無不覆及也。
修之於國，其德乃豐；
修道於國，則君信臣忠，仁義自生，禮樂自興，政平無私，其德如是，乃爲豐厚也。
修之於天下，其德乃普。
人主修道於天下，不言而化，不教而治，下之應上，信如影響。其德如是，乃爲普傳。
故以身觀身，
以修道之身，觀不修道之身，孰亡孰存也。
以家觀家，
以修道之家，觀不修道之家也。
以郷觀郷，
以修道之郷，觀不修道之郷也。
以國觀國，
以修道之國，觀不修道之國也。
以天下觀天下。
以修道之主，觀不修道之主也。
何以知天下之然哉？以此。
老子言：吾何知天下修道者昌，背道者亡，以此五事，觀而知之也。

玄符第五十五
含德之厚，
謂含懐道徳之厚也。
比於赤子，
神明保祐含徳之人，若父母之於赤子也。
毒蟲不螫，
蜂蠆蛇虺不螫。螫音適。
猛獸不據，玃鳥不搏。
赤鳥不害於物，物亦不害之。故太平之世，人無貴賤仁心。有刺之物，還反其本；有毒之蟲，不傷於人。玃，居縛反。搏，音博。
骨弱䈥柔而握固，
赤子䈥骨柔弱而持物堅固，以其意心不移也。䈥，居勤反。
未知牝牡之合而䘒作，精之至也。
赤子未知男女之合㑹而隂作怒者，由精氣多之所致也。牝，頻忍反。䘒，子和、子垂二反。
終日號而不啞，和之至也。
赤子從朝至暮啼，號聲不変易者，和氣多之所致。號，户毛反。
知和曰常，
人能知和氣之柔弱，有益於人者，則爲知道之常也。
知常曰明。
人能知道之常行，則日以明達於玄妙也。
益生日祥，
祥，長也。言益生，欲自生日以長大。
心使氣日强。
心當専一和柔而氣實内，故形柔，而反使妄有所爲。和氣去於中，故形體日以剛強也。
物壯將老，
萬物壯極則枯老也。
謂之不道，
老不得道。
不道早已。
不得道者，早已死也。

玄徳第五十六
知者不言，
知者貴行不貴言也。
言者不知。
駟不及舌，多言多患。
塞其兊，閉其門，
塞門之者，欲絶其源。
挫其銳，
情欲有所銳爲，當念道無爲以挫止之。挫，子卧反。
解其紛，
紛結恨不休，當念道無爲以挫止之。
和其光，
雖有獨見之明，當和之使闇昧，不使曜亂。
同其塵，
不當自别殊也。
是謂玄同。
玄，天也。人能行此上事，是謂與天同道也。
故不可得而親，
不以榮譽爲樂，獨立爲哀。
亦不可得而踈；
志靜無故，與人無怨。
不可得而利，
身不欲富貴，口不欲五味，
亦不可得而害；
不與貪爭利，不與勇爭氣。
不可得而貴，
不爲亂丗主，不處暗君位。
亦不可得而賤。
不以乗權故驕，不以失志故屈。
故爲天下貴
其德如此，天子不得臣，諸侯不得屈，與世沉浮，容身避害，故爲天下貴也。

淳風第五十七
以正治國，
以，至也。天使正身之人，使至有國也。
以竒用兵，
竒，詐也。天使詐爲之人，使用兵也。
以無事取天下。
以無事無爲之人，使取天下爲之主。
吾何以知其然哉？以此。
此，今也。老子言：我何以知天意然哉？以今日所見知。
天下多忌諱，而民彌貧。
天下，謂人主也。忌諱者，防禁也。令煩則姦生，禁多則下詐，相殆故貧。
民多利器，國家滋昬；
利器者，權也。民多權，則視者眩於目，聽者惑於耳，上下不親，故國家昏亂。
人多伎巧，竒物滋起；
人，謂人君，百里諸侯也。多知伎巧，謂刻畫宫觀，彫琢服章，竒物滋起，下則化上，飾金鏤玉，文繡綵色，日以滋甚。
法物滋彰，盗賊多有。
法物，好物也。珎好之物，滋生彰著，則農事廢，飢寒並至，故盗賊多有也。
故聖人云：
謂下事也。
我無爲而民自化，
聖人言我修道承天，无所改作，而民自化成也。
我好靜而民自正，
聖人言：我好靜，不言不教，民皆自忠正也。
我無事而民自富，
我無徭役徴召之事，民安其業，故皆自富。
我無欲而民自朴。
我常無欲去華文，徴服飾，民則隨我，爲多質朴也。

順化第五十八
其政悶悶，
其政教寛大，悶悶昧昧，似若不明也。
其民醇醇；
政教寛大，故民醇醇富厚，相親睦也。
其政察察，
其政教急疾，言決於口，聽決於耳也。
其民𡙇𡙇。
政教急，民不聊生，故𡙇𡙇日以踈薄。
禍兮，福之所倚；
倚，因也。夫禍因福而生，天遭禍而能悔過責己，修善行道，則禍去而福來。
福兮，禍之所伏。
禍伏匿於福中，人得福而爲驕恣，則福去禍來。
孰知其極？
禍福更相生，誰能知其窮極時。
其無正，
无，不也。謂人君不正其身，其无國也。
正復爲竒，
竒，詐也。人君不正，下雖正，復化上爲詐也。
善復爲訞。
善人皆復化上爲訞祥也。
人之迷，其日固乆。
言人君迷惑失正以來，其日已固久。
是以聖人方而不割，
聖人行方正者，欲以率下，不以割截人也。
廉而不害，
聖人廉清，欲以化民，不以傷害人也。今則不然，正己以害人也。
直而不肆，
肆，申也。聖人雖直曲己從人，不自申之也。
光而不曜。
聖人雖有獨知之明，常如闇昧，不以曜亂人也。

守道第五十九
治人
謂人君欲治理人民。
事天
事，用也。當用天道，順四時。
莫若嗇。
嗇，貪也。治國者當愛民，則不爲奢泰；治身者當愛精氣，不放逸。嗇，生力反。
夫唯嗇，是謂早服。
早，先也。服，得也。夫獨愛民財，愛精氣，則能先得天道也。
早服謂之重積德，
先得天道，是謂重積德於己也。重，直容反。
重積德則無不剋，
剋，勝也。重積德於己，則无不勝。
無不剋則莫知其極；
無不剋勝，則莫有知己德之窮極也。
莫知其極，可以有國；
莫知己徳有極，則可以有社稷，爲民致福。
有國之母，可以長久。
國，身同也。母，道也。人能保身中之道，使精氣不勞，五神不苦，則可以長久。
是謂深根固𦷾，
人能以氣爲根，以精爲蔕，如樹根不深則枝蔕，不堅則落。言當深藏其氣，固守其精，使無漏泄。蔕，丁計反。
長生久視之道。
深根固蔕者，乃長生久視之道。

居位第六十
治大國，若烹小鮮。
鮮魚，烹小魚，不去腸，不去鱗，不敢撓，恐其糜也。治國煩則下亂，治身煩則精散。
以道莅天下，其鬼不神。
以道德居位治天下，則鬼不敢見其精神以犯人也。
非其鬼不神，其神不傷人。
其鬼非无精神也，非不入正，不能傷自然之人。
非其神不傷人，聖人亦不傷。
非鬼神不能傷害人，以聖人在位，不傷害人，故鬼不敢干之也。
夫兩不相傷，
鬼與聖人，俱兩不相傷也。
故德交歸焉。
夫兩不相傷，人得治於陽，鬼得治於隂，人得全其性命，鬼得保其精神，故德交歸焉。

謙德第六十一
大國者下流，
治大國，當如居下流，不逆細微。
天下之交，
大國，天下士民之所交會。
天下之牝。
牝者，隂類也。柔謙和而不昌也。牝，頻忍反。
牝常以靜勝牡，
女所以勝，屈於男，隂勝陽以安盡，不先求之也。
以靜爲下，
隂道以安靜爲謙下。
故大國以下小國，則取小國；
能謙下之，則常有之。下，遐嫁反。取，七喻反，又七愉反。
小國以下大國，則取大國。
此言國无大小，能執謙畜人，則无過失也。
故或下以取，或下而取。
下者，謂大國以下小國，小國以下大國，更以義相取。
大國不過欲兼畜人，
大國不可失，則兼并人國而牧畜之。過，古和反，又古卧反。
小國不過欲入事人。
使爲臣僕。
夫兩者各得其所欲，大者宜爲下。
大國小國，各欲得其所，大國又宜爲謙下。

爲道第六十二
道者，萬物之奥，
奥，藏也。道爲萬物之藏，無所不容也。奥，於六反，又烏報反。
善人之寳，
善人以道爲身寳，不敢違。
不善人之所保。
道者，不善人之保倚也。遭患逢急，猶自知悔卑下。
美言可以市，
美言者，獨可於市耳。夫市，交易而退不相宜。善言美語，求者欲疾得，賣者欲疾售也。
尊行可以加人。
加，别也。人有尊貴之行，可以别異於凡人，未足以尊道。行，下孟反。
人之不善，何棄之有？
人雖不善，當以道化之。盖三皇之前，無有棄民，德化淳也。
故立天子，置三公，
欲使教化不善之人。
雖有拱璧以先駟馬，不如坐進此道。
雖有美璧，先駟馬而至，故不如坐進此道。拱，居勇反。先，悉薦反。
古之所以貴此道者，何不日以求得，
古之所以貴此道者，不日日逺行求索，近得之於身。
有罪以免耶？
有罪，謂遭亂世闇君，妄行刑誅，修道則可以解死，免於衆耶也。
故爲天下貴。
道德洞逺，无不覆済，全身治國，恬然无爲，故可爲天下貴也。

恩始第六十三
爲無爲，
因成脩故，無所造作。
事無事，
豫有備，除煩省事也。
味無味。
深思逺慮，味道意也。
大小多少，
陳其戒令也。欲大反小，欲多反少，自然之道也。
報怨以德。
脩道行善，絶禍於未生也。
圖難於其易，
欲圖難事，當於易時，未及成也。易，以䜴反。
爲大於其細。
欲爲大事，必作於小，禍亂從小來也。
天下難事必作於易，天下大事必作於細，是以聖人終不爲大，
處謙虚也。
故能成其大。
天下共歸之也。
夫輕諾必寡信，
不重言也。
多易必多難。
不愼患也。難，乃旦反。
是以聖人猶難之，
聖人動作舉事，猶進退重難之，欲塞其源。
故終無難。
聖人終身无患難之事，猶避害深也。

守微第六十四
其安易持，
治身治國，安靜者，易守持也。
其未兆易謀，
情欲禍患，未有形兆時，易謀正也。
其脆易破，
禍亂未動於朝，情欲未見於色，如脆弱易破除。脆，七歳反。
其微易散。
其未彰著，微小易散去也。
爲之於未有，
欲有所爲，當於未有萌牙之時，塞其端也。
治之於未亂。
治身治國於未亂之時，當豫閉其門也。
合抱之木，生於毫末；
從小成大。
九層之臺，起於累土；
從卑至髙。
千里之行，始於足下。
從近至逺。
爲者敗之，
有爲於事，廢於自然；有爲於義，反於仁；有爲於色，廢於精神也。
執者失之。
執利遇患，執道全身。堅持不得，推讓反還。
聖人無爲，故無敗；
聖人不爲華文，不爲色利，不爲殘賊，故无壞敗。
无執，故無失。
聖人有德以教愚，有財以與貧，无所執藏，故无所失於人也。
民之從事，常於幾成而敗之。
從，爲也。民人爲事，常於功德㡬成，而貪位好名，奢泰盈滿而自敗也。
愼終如始，則無敗事。
終當如始，不當懈怠。
是以聖人欲不欲，
聖人欲人所不欲。人欲彰顯，聖人欲伏光。人欲文飾，聖人欲質朴。人欲色，聖人欲於德也。
不貴難得之貨；
聖人不眩爲服，不賤石而貴玉。
學不學，
聖人學人所不能學，人學智詐，聖人學自然；人學治世，聖人學治身，守道眞也。
復衆人之所過，
衆人學問，反過本爲末，過實爲華。復之者，使反本也。
以輔萬物之自然，
教人反本實者，欲以輔助萬物自然之性也。
而不敢爲。
聖人動作因循，不敢有所造爲，恐逺本也。

淳德第六十五
古之善爲道者，
治古之善，以道治身及治國者。
非以明民，
不以道敎民，明知巧詐也。
將以愚之。
將以道德教民，使朴質不詐偽。
民之難治，以其智多。
以其智多，故爲巧偽。
以智治國，國之賊；
使智惠之人治國之政事，必逺道德，妄作威福，爲國之賊。
不以智治國，國之福。
不使智惠之人知國之政事，則民守正直，不爲邪飾，上下相親，君臣同力，故爲國之福也。
知此兩者亦楷式。
兩者，謂智與不智者。常能智者爲賊，不智者能爲福，是治身治國之法式也。
常知楷式，是謂玄德。
玄，天也。能知治身及治國之法式，是謂與天同德也。
玄德深矣逺矣，
玄德之人，深不可則，逺不可極也。
與物反矣，
玄德之人，與萬物反異，萬物欲益己，玄徳施與人也。
乃至於大順。
玄德與萬物反異，故能至大順，順天理也。

後己第六十六
江海所以能爲百谷王者，以其善下之，
江海以卑，故衆流歸之，若民歸就王。下，去聲。
故能爲百谷王。
以卑下，故能爲百谷王也。
是以聖人欲上民，
欲在民上。
必以言下之；
法江海，處謙虚。下去聲。
欲先民，
欲在民之前也。
必以身後之。
先人而後己也。
是以聖人處上而民不重，
聖人在民上爲主，不以尊貴虛下，故民戴而不爲重。
處前而民不害，
聖人在民前，不以光明蔽後，民親之若父母，無有欲害之心也。
是以天下樂推而不厭。
聖人恩深愛厚，視民如赤子，故天下樂推進以爲主，無有厭也。厭，於艷反。
以其不爭，
天下無厭聖人時，是由聖人不與人爭先後也。
故天下莫能與之爭。
言人皆有爲無爭，與吾爭無爲。

三寳第六十七
天下皆謂我大，似不肖。
老子言：天下謂我德大，我則佯愚似不肖。
夫唯大，故似不肖。
唯獨名德大者，爲身害故，佯愚似若不肖，无所分别，無所割截，不賤人而自貴。
若肖，久矣，
肖，善也。謂辨惠也。若大辨惠之人，身髙自貴，行察察之政，所從來久矣。
其細
言辨惠者，唯如小人也，非長者。
夫，我有三寳，持而寳之：
老子言：我有三寳，抱持而保倚。
一曰慈，
愛百姓若赤子，
二曰儉，
賦儉，若取之於己也。
三曰不敢爲天下先。
執謙退，不爲倡始也。
慈故能勇，
以爲仁，故能勇於忠孝也。
儉故能廣，
天子身能節儉，故民日用廣矣。
不敢爲天下先，
不爲天下首先。
故能成器長。
成器長，謂得道人也。我能爲道人之長也。長，張丈反。
今捨慈且勇，
今世人舎慈仁，但爲勇武也。
舎儉且廣，
舎其儉約，但爲奢泰。
舎後且先，
舍其後己，但爲人先。
死矣。
所行如此，動入死地。
夫慈以戰則勝，以守則固。
夫慈仁者，百姓親附，并心一意，故以戰則勝敵，以守衛則堅固。
天將救之，以慈衛之。
天將救助善人，必與慈仁之性，使能自當助也。

配天第六十八
善爲士者不武，
言貴道德，不好武力。
善戰者不怒，
善以道戰者，禁邪於胷心，絶禍於未萌，無所誅怒也。
善勝戰者不與，
善以道勝敵者，附近以仁，來逺以德，不與敵爭而敵自服也。
善用人者爲下。
善用人自輔佐者，常爲人執謙下也。
是謂不爭之德，
謂上爲之下也，是乃不與人爭之道德也。
是謂用人之力，
能身爲人下，是謂用人臣之力。
是謂配天，
能行此者，德配天地。
古之極
是乃古之極要道也。

玄用第六十九
用兵有言：
陳用兵之道，老子疾時用兵，故託己設其義也。
吾不敢爲主
主，先也。不敢先舉兵。
而爲客，
客者，和而不倡，用兵當承天而後動。
不敢進寸而退尺。
侵人境界，利人財寳爲進，閉門守城爲退。
是謂行無行，
彼遂不止，爲天下賊，雖行誅之，不行執也無。行，户剛反。
攘無臂，
雖欲大怒，若無臂可攘也。攘，若羊反。
仍無敵，
雖欲仍引之心，若無敵可仍也。
執無兵。
雖欲執持之，若無兵刃可持用也。何者？傷彼之民，罹罪於天，遭不道之君，愍忍䘮之痛也。
禍莫大於輕敵，
夫禍亂之害，莫大於欺輕敵家，侵取不休，輕戰貪財。
輕敵幾䘮吾寳。
幾，近也。寳，身也。欺輕敵者，近䘮身也。幾，音祈，音機。
故抗兵相加，
兩敵戰也。
哀者勝矣。
哀者慈仁，士卒不逺於死。

知難第七十
吾言甚易知，甚易行。
老子言：吾所言省而易知，約而易行。易，並以䜴反。
天下莫能知，莫能行。
人惡柔弱，好剛強也。
言有宗，事有君。
我所言有宗祖根本，事有君臣。天下世人不知者，非我之無德，不與我反。
夫唯無知，是以不我知。
夫惟聖人也，是我德之暗，不見於外，窮極微妙，故无知也。
知我者希，則我者貴。
希，少也。惟逹道者，乃能知我，故爲貴也。
是以聖人被褐懷玉。
被褐者薄外，懐玉者厚内。匿寶藏懐，不以示人也。褐，户葛反。

知病第七十一
知不知，上，
知道言不知，是乃德之上。
不知知，病。
不知道言知，是乃德之病。
夫唯病病，是以不病。
夫唯能病苦，衆人有強知之病，是以不自病也。
聖人不病，以其病病，
聖人無此強知之病者，以其常苦衆人有此病。
是以不病。
以此非人也，故不自病。夫聖人懐通逹之知，託於不知者，欲使天下質朴忠正，各守純性。小人不知道意，而妄行強知之爭，以自顯著，内傷精神，減壽消年也。

愛己第七十二
民不畏威，大威至矣。
威，害也。人不畏小害，則大害至，謂死亡也。畏之者，當愛精神，承天順地也。
無狹其所居，
謂心居神當寛柔，不當急狹也。
無厭其所生。
人所以生者爲有精神，託空虚，喜清淨，飲食不節，忽道念色，邪僻滿腹，爲伐本厭神。厭，於艷反。
夫唯不厭，是以不厭。
夫唯獨不厭精神之人，洗心濯垢，恬泊無欲，則精神居之不厭也。
是以聖人自知
自知己之得失。
不自見，
不自顯見，德美於外，藏之於内。見，賢遍反。
自愛
自愛其身，以保精氣也。
不自貴。
不自貴高，榮名於世。
故去彼取此。
去彼，自見自貴；取此，自知自愛。去，羌吕反。

任爲第七十三
勇於敢則殺，
勇敢有爲，即殺身也。
勇於不敢則活。
勇於不敢有爲，則活其身。
此兩者，
謂敢與不敢也。
或利或害。
活身爲利，殺身爲害。
天之所惡，
惡有爲也。惡，烏路反。
孰知其故？
誰能知天意之故而不犯？
是以聖人猶難之。
言聖人之明德，猶難於勇敢，况无聖人之德而欲行之乎？難，乃旦反。
天之道，不爭而善勝，
天不與人爭貴賤，而人自畏之。
不言而善應，
天不言，萬物自動應以時。
不召而自來，
天不呼召，萬物皆負隂而向陽。
繟然而善謀。
繟，寛也。天道雖寛，傅善謀慮人事，修善行惡，各蒙其報也。
天網恢恢，踈而不失。
天所網羅，恢恢甚大，雖踈逺司察人善惡，無有所失。

制惑第七十四
民不畏死，
治國者刑罰酷深，民不聊生，故不畏死也。治身者，嗜欲傷神，貪財殺身，民不知畏之也。
柰何以死懼之？
人君不寛刑罰，教民去情欲，柰何設刑法以死懼之。
若使民常畏死
當除己之所殘剋，教民去利欲也。
而爲竒者，吾得執而殺之，孰敢？
以道教化而民不從，反爲竒巧，乃應王法，執而殺之，誰敢有犯者。老子傷時王不先道德化之而先刑罰。
常有司殺者。
司殺者，天居高臨下，司察人過，天網恢恢，踈而不失也。
夫代司殺者，是謂代大匠斵。
天道至明，司殺者常，猶春生夏長，秋收冬藏，斗杓運移，以節度行之。人君欲代殺之，是猶拙夫代大匠斵木，勞而無功也。斵，陟角反。
夫代大匠斵者，希有不傷手者矣。
人君行刑罰，猶拙人代大匠斵，則方圓不得其理還自傷。代天殺者失紀綱，不得其紀綱，還受其殃也。

貪損第七十五
民之飢，以其上食稅之多，
人民所以飢深者，以其君上稅食下太多。
是以飢。
民皆化上爲矣。叛道違德，故飢。
民之難治，以其上之有爲，
民之不可治者，以其君上多欲，好有爲也。
是以難治。
是以其民化上有爲，情偽難治。
民之輕死，以其求生之厚，
人民輕犯死者，以其求生活之道太厚，貪利以自危。
是以輕死。
以求生太厚之故，輕入死地也。
夫唯無以生爲者，是賢於貴生。
夫唯獨無以生爲務者，爵禄不干於意，財利不入於身，天子不得臣，諸侯不得使，則賢於貴生也。

戒強第七十六
人之生也柔弱，
人生含和氣，抱精神，故柔弱也。
其死也堅強。
人死，和氣竭，精神亡，欲堅強也。強，其两反，舊其良反。
萬物草木之生也柔脆，
和氣存也。脆，七歳反。
其死也枯槁。
和氣去也。槁，苦老反。
故堅強者死之徒，柔弱者生之徒。
以其上二事觀知之，知堅強者死，柔弱者生也。
是以兵強則不勝，
強大之兵，輕戰樂殺，毒流怨結，衆弱爲一，強故不勝。
木強則共。
木強大枝弱，共生其上也。
強大處下，柔弱處上。
興物造功，大木處下，小物處上。大道抑強扶弱，自然之效。

天道第七十七
天之道，其猶張弓乎？
天道暗昧，舉物類以爲喻也。
高者抑之，下者舉之，有餘者損之，不足者與之。
言張弓和調之如是，乃可用。夫抑高舉下，損強益弱，天之道也。
天之道，損有餘而補不足。
天道損有餘而益謙，常以中和爲上。
人之道則不然，
人道則與天道反也。
損不足以奉有餘。
世俗之人，損貧以奉富，奪弱以益強也。
孰能有餘以奉天下？唯有道者。
言誰能居有餘之位，自省爵禄以奉天下不足者乎？唯有道之君能行也。
是以聖人爲而不恃，
聖人爲德施，不恃其報也。
功成而不處。
功成事就，不處其位。
其不欲見賢。
不欲使人知己之賢，匿功不居榮，畏天損有餘也。

任信第七十八
天下柔弱莫過於水，
圓中則圓，方中則方，擁之則止，决之則行。
而攻堅強者，莫知能勝，
水能懐山襄陵，磨鐵消銅，莫能勝水而成功也。
其無以易之。
夫攻堅強者，無以易於水。易，入聲。
弱之勝強，
水能滅火，隂陽消陽。
柔之勝剛，
舌柔齒剛，齒先舌亡。
天下莫不知，
知柔弱者長久，剛強者折傷也。
莫能行。
恥謙卑，好強梁。
故聖人云：
謂下事也。
受國之垢，是謂社稷主；
君能愛國垢濁者，若江海不逆小流，則能長保其社稷，爲一國君主也。垢，古口反。
受國之不祥，是謂天下王。
君能引過自與，代民受不祥之殃，則可以王有天下。
正言若反。
此乃正直之言，世人不知，以爲反言。

任契第七十九
和大怨，
殺人者死，傷人者刑，以相和報。
必有餘怨，
任刑者失人情，必有怨及於良人也。
安可以爲善？
言一人吁嗟則失天心，安可以和怨爲善也。
是以聖人執左契，
古者聖人執左契，合符信也。無文書法律，刻契合符，以爲信也。
而不責於人。
但刻契之信，不責人以他事也。
有德司契，
有德之君，司察契信而已。
無德司徹。
無德之君，背其契言，司人所失。
天道無親，常與善人。
天道無有親踈，唯與善人，則與司契者也。

獨立第八十
小國寡民，
聖人雖治大國，猶以爲小，儉約不奢泰。民雖衆，猶若寡少，不敢勞之也。
使有什伯
使民各有部曲什伯，貴賤不相犯也。
人之器而不用，
器謂農人之器而不用，不徴召奪人良時也。
使民重死
君能爲民興利除害，各得其所，則民重死而貪生也。
而不逺徙。
政令不煩，則安其業，故不逺遷徙，離其常處。
雖有舟轝，無所乗之；
清静無爲，不作煩華，不好出入游娯也。
雖有甲兵，無所陳之。
無怨惡於天下。
使民復結繩而用之。
去文反質，信無欺也。
甘其食，
甘其蔬食，不漁食百姓也。
羙其服，
美其惡衣，不貴五色。
安其居，
安其茅茨，不好文飾之屋。
樂其俗。
樂其質朴之俗，不轉移也。樂音洛。
鄰國相望，雞狗之聲相聞，
相去近也。
民至老不相往來。
其無情欲。

顯質第八十一
信言不美，
信者，如其實。不美者，朴且質也。
美言不信。
滋美之言者，孳孳華詞不信者。飾偽多空虚也。
善者不辯，
善者，以道修身，不綵文也。
辯者不善。
辯者，謂巧言也。不善者，舌致患也。山有玉，掘其山；水有珠，濁其淵。辯口多言亡其身。
知者不博，
知者，謂知道之士。不博者，守一元也。
博者不知。
博者多見聞，不知者失要真也。
聖人不積，
聖人積德不積財，有德以教愚，有財以與貧也。
既以爲人己愈有，
既以爲人施設德化，己愈有德。
既以與人己愈多。
既以財賄布施與人，而財益多，如日月之光，無有盡時也。
天之道，利而不害；
天生萬物，愛育之，令長大無所傷害也。
聖人之道，爲而不爭。
聖人法天所施爲，化成事就，不與下爭功名，故能全其聖功也

