{
  "name": "庄子郭象注在宥第十一",
  "author": "战国•庄周",
  "chapters": [
    {
      "name": "在宥第十一",
      "paragraphs": [
        {
          "paragraph": "",
          "zhushu": "音义曰：以义名篇。"
        }
      ]
    },
    {
      "name": "",
      "paragraphs": [
        {
          "paragraph": "闻在宥天下，不闻治天下也。",
          "zhushu": "宥使自在则治，治之则乱也。人之生也直，莫之荡，则性命不过，欲恶不爽。在上者不能无为，上之所为而民皆赴之，故有诱慕好欲，而民性淫矣。故所贵圣王者，非贵其能治也，贵其无为而任物之自为也。○宥音又，㝟也。则治，直吏反，下治乱同。恶，乌路反。好，呼报反。"
        },
        {
          "paragraph": "在之也者，恐天下之淫其性也；宥之也者，恐天下之迁其德也。天下不淫其性，不迁其德，有治天下者哉！",
          "zhushu": "无治乃不迁淫。○有治天下者哉，崔本作有治天下者材失，云强治之，是材之失也。"
        },
        {
          "paragraph": "昔尧之治天下也，使天下欣欣焉人乐其性，是不恬也；桀之治天下也，使天下瘁瘁焉人苦其性，是不愉也。",
          "zhushu": "夫尧虽在宥天下，其迹则治也。治乱虽殊，其于失后之世，恬愉使物争，尚畏鄙而不自得，则同耳。故誉尧而非桀，不如两忘也。○乐音洛。恬，徒谦反。瘁瘁，在季反，病也。广雅云：忧也。崔本作醉。愉音瑜，徐音喻。誉音余。"
        },
        {
          "paragraph": "夫不恬不愉，非德也。非德也而可长久者，天下无之。",
          "zhushu": "恬愉自得，乃可长久。"
        },
        {
          "paragraph": "人大喜邪，毗于阳；大怒邪，毗于阴。阴阳并毗，四时不至，寒暑之和不成，其反伤人之形乎！使人喜怒失位，居处无常，思虑不自得，中道不成章，",
          "zhushu": "此皆尧桀之流，使物喜怒大过，以致斯患也。人在天地之中，最能以灵知喜怒，扰乱群生，而振荡阴阳也。故得失之间，喜怒集乎百姓之怀，则寒暑之和败，四时之节差，百度昏亡，万事失落也。○毗如字，司马云：助也。一云并也。思，息嗣反。大过音泰。"
        },
        {
          "paragraph": "于是乎天下始乔诘卓驇，而后有盗跖、曾、史之行。故举天下以赏其善者不足，",
          "zhushu": "慕赏乃善，故赏不能供。○乔向，钦消反，或去夭反，郭音矫，李音骄。诘，李去吉反，徐起列反。崔云：乔诘，意不平也。卓，敕角反，郭丁角反，向音罩，驇、敕二反，李猪立反，又敕栗反。崔云：卓驇，行不平也。行，下孟反。"
        },
        {
          "paragraph": "举天下以罚其恶者不给，",
          "zhushu": "畏罚乃止，故罚不能胜。○胜，音升。"
        },
        {
          "paragraph": "故天下之大不足以赏罚。自三代以下者，匈匈焉终以赏罚为事，彼何暇安其性命之情哉？",
          "zhushu": "忘赏罚而自善，性命乃大足耳。夫赏罚者，圣王之所以当功过，非以著劝畏也。故理至则遗之，然后至一可反也。而三代以下，遂寻其事迹，故匈匈焉与迹竞逐，终以所寄为事，性命之情何暇而安哉！○匈音凶。"
        },
        {
          "paragraph": "而且说明邪，是淫于色也；说聪邪，是淫于声也；说仁邪，是乱于德也；说义邪，是悖于理也；说礼邪，是相于技也；说乐邪，是相于淫也；说圣邪，是相于艺也；说知邪，是相于疵也。",
          "zhushu": "当理无悦悦之，则致淫悖之患矣。相，助也。○且，如字，徐子余反。说，音悦，下同。悖，必内反，徐蒲没反。相，息亮反，下及注皆同。技，其绮反，李音歧，崔向云：不端也。知，音智。疵，疾斯反。"
        },
        {
          "paragraph": "天下将安其性命之情，之八者，存可也，亡可也；",
          "zhushu": "存亡无所在，任其所受之分，则性命安矣。"
        },
        {
          "paragraph": "天下将不安其性命之情，之八者，乃始脔卷怆囊而乱天下也。",
          "zhushu": "必存此八者，则不能纵任自然，故为脔卷怆囊也。○脔，力转反，崔本作栾卷，卷勉反，徐居阮反。司马云：脔卷，不伸舒之状也。崔同。一云：相牵引也。怆音仓，崔本作戕。囊，如字，崔云：戕囊犹抢攘。"
        },
        {
          "paragraph": "而天下乃始尊之惜之，甚矣天下之惑也。",
          "zhushu": "不能遗之，以为误矣，而乃复尊之以为贵，岂不甚惑哉！○复，扶又反。"
        },
        {
          "paragraph": "岂直过也而去之邪？乃齐戒以言之，跪坐以进之，鼓歌以舞之，吾若是何哉！",
          "zhushu": "非直由寄而过去也，乃珍贵之如此。○去，起虑反。邪，崔本唯此一字作邪，余皆作咫。齐，本又作斋，同，侧皆反。跪，其诡反，郭音危。"
        },
        {
          "paragraph": "故君子不得已而临莅天下，莫若无为。无为也而后安其性命之情。",
          "zhushu": "无为者，非拱默之谓也，直各任其自为，则性命安矣。不得巳者，非迫于威刑也，直抱道怀朴，任乎必然之极，而天下自宾也。○莅音利，又音类。"
        },
        {
          "paragraph": "故贵以身于为天下，则可以托天下；爱以身于为天下，则可以寄天下。",
          "zhushu": "若夫轻身以赴利，弃我而殉物，则身且不能安，其如天下何？"
        },
        {
          "paragraph": "故君子苟能无解其五藏，无擢其聪明，",
          "zhushu": "解擢则伤也。○解如字，一音蟹，散也。"
        },
        {
          "paragraph": "尸居而龙见，渊默而雷声，",
          "zhushu": "出处语默，常无其心，而付之自然。○见，贤遍反。向，崔本作鶂，向音见，崔音睍。"
        },
        {
          "paragraph": "神动而天随，",
          "zhushu": "神顺物而动，天随理而行。"
        },
        {
          "paragraph": "从容无为而万物炊累焉。",
          "zhushu": "若游尘之自动。○从，七容反。炊，昌瑞反，又昌规反，本或作吹，同。累，劣伪反。司马云：炊累，犹动升也。向郭云：如尘埃之自动也。"
        },
        {
          "paragraph": "吾又何暇治天下哉！",
          "zhushu": "任其自然而巳。"
        },
        {
          "paragraph": "崔瞿问于老聃曰：“不治天下，安臧人心？”老聃曰：“汝慎无撄人心。”",
          "zhushu": "撄之则伤其自善也。○崔瞿向，崔本作臞向，求朱反。崔瞿，人姓名也。聃，吐蓝反。女音汝。撄，于营反，又于盈反，司马云：引也。崔云：羁，落也。"
        },
        {
          "paragraph": "人心排下而进上，",
          "zhushu": "排之则下，进之则上，言其易摇荡也。○排，皮皆反，崔本作排。上，时掌反，注及下同。易，以豉反。"
        },
        {
          "paragraph": "上下囚杀，",
          "zhushu": "无所排进，乃安全耳。○因杀，如字，徐所例反，言囚杀万物也。"
        },
        {
          "paragraph": "淖约柔乎刚强。",
          "zhushu": "言能淖约，则刚强者柔矣。○淖，昌略反，又直各反。"
        },
        {
          "paragraph": "廉刿雕琢，其热焦火，其寒凝冰。",
          "zhushu": "夫焦火之热，凝冰之寒，皆喜怒并积之所生。若乃不雕不琢，各全其朴，则何氷炭之有哉？○刿，居卫反，司马云：伤也。广雅云：利也。琢，丁角反。"
        },
        {
          "paragraph": "其疾俯仰之间而再抚四海之外，",
          "zhushu": "风俗之所动也。"
        },
        {
          "paragraph": "其居也渊而静，其动也县而天。",
          "zhushu": "静之可使如渊，动之则系天而踊跃也。○县而天，音玄，向本无而字，云：希高慕远之故也。曰县天也。"
        },
        {
          "paragraph": "偾骄而不可系者，其唯人心乎！",
          "zhushu": "人心之变，靡所不为。顺而放之，则静而通。治而系之，则跂而偾骄。偾骄者，不可禁之势也。○偾，粉问反，广雅云：僵也。郭音奔。骄如字，又居表反。"
        },
        {
          "paragraph": "昔者黄帝始以仁义撄人之心，",
          "zhushu": "夫黄帝非为仁义也，直与物冥，则仁义之迹自见。迹自见，则后世之心必自殉之，是亦黄帝之迹使物撄也。○见，贤遍反，下同。"
        },
        {
          "paragraph": "尧舜于是乎股无胈，胫无毛，以养天下之形，愁其五藏以为仁义，矜其血气以规法度。然犹有不胜也。尧于放讙兜于崇山，投三苗于三峗，流共工于幽都，此不胜天下也。夫施及三王而天下大骇矣。",
          "zhushu": "夫尧舜帝王之名，皆其迹耳。我寄斯迹，而迹非我也，故骇者自世。世弥骇，其迹愈粗，粗之与妙，自涂之夷险耳，游者岂常改其足哉？故圣人一也。天有尧舜汤武之异，明斯异者，时世之名耳，未足以名圣人之实也。故夫尧舜者，岂直尧舜而巳哉？是以虽有矜愁之貌，仁义之迹，而所以迹者故全也。○股音古，胫本曰股。胈，畔末反，向父末反，李扶盖反，云：白肉也。或云：字当作绂。绂，蔽膝也。崔云：胈，尸也。胫，刑定反。讙音欢。兜，丁侯反。崇山，南裔也。尧六十年放讙兜于崇山。投三苗。崔本投作杀，尚书作窜。三苗者，缙云氏之子，即饕餮也。三峗音危，本亦作危。三危，西裔之山也。今属天水。尧六十六年，窜三苗于三危。共工音恭。共工，官名，即穷奇也。幽都，李云：即幽州也。尚书作幽州，北裔也。尧六十四年，流共工于幽州。施，以智反。崔云：延也。骇，惊也。粗音粗，下同。"
        },
        {
          "paragraph": "下有桀、跖，上有曾、史，而儒、墨毕起。于是乎喜怒相疑，愚知相欺，善否相非，诞信相讥，而天下衰矣；",
          "zhushu": "莫能齐于自得。○知音智，下及注同。"
        },
        {
          "paragraph": "大德不同，而性命烂漫矣；",
          "zhushu": "立小异而不止于分。"
        },
        {
          "paragraph": "天下好知，而百姓求竭矣。",
          "zhushu": "知无涯而好之，故无以供其求。○好，呼报反，注同。"
        },
        {
          "paragraph": "于是乎釿锯制焉，绳墨杀焉，椎凿决焉。",
          "zhushu": "雕琢性命，遂至于此。○釿音斤，本亦作斤。锯音据。釿、锯制，谓如肉刑也。绳墨杀焉，并如字，崔云：谓弹正杀之。椎，直追反。凿，在洛反。决，古穴反，又苦穴反。崔云：肉刑，故用椎凿。"
        },
        {
          "paragraph": "天下脊脊大乱，罪在撄人心。故贤者伏处大山嵁岩之下，而万乘之君忧慓乎庙堂之上。",
          "zhushu": "故夫任自然而居当，则贤愚袭情，而贵贱履位，君臣上下莫匪尔极，而天下无患矣。斯迹也，撄天下之心，使奔驰而不可止。故中知以下，莫不外饰其性，以眩惑众人，恶直丑正，蕃徒相引。是以任真者失其据，而崇伪者窃其柄，于是主忧于上，民困于下矣。○脊脊音籍，在亦反，相践籍也。本亦作肴肴。广韵云：肴，乱也。大山音泰，亦如字。堪，苦岩反，一音苦咸反，又苦严反。岩音严，语衔反，一音嵒，语咸反。眩，玄遍反。恶，乌路反。蕃音烦。"
        },
        {
          "paragraph": "今世殊死者相枕也，桁杨者相推也，刑戮者相望也，而儒、墨乃始离跂攘臂乎桎梏之间。意，甚矣哉！其无愧而不知耻也甚矣！",
          "zhushu": "由腐儒守迹，故致斯祸。不思捐迹反一，而方复攘臂用迹以治迹，可谓无愧，而不知耻之甚也。○殊死如字。广雅云：殊，断也。司马云：决也。一云：诛也。字林云：死也。说文同。又云：汉令曰：蛮夷长有罪，当殊之。崔本作夭也。枕之鸩反。桁，户刚反。司马云：胠，长械也。杨向音杨。崔云：械锢颈及摼者，皆曰桁杨。离，力氏反，又力智反。跂，丘氏反，又丘豉反。攘，如羊反。桎，之实反。梏，古毒反。意如字，又音医。愧，崔本作䁛。腐音辅。复，扶又反。"
        },
        {
          "paragraph": "吾未知圣知之不为桁杨接槢也，仁义之不为桎梏凿枘也，",
          "zhushu": "桁杨以接槢为管，而桎梏以凿枘为用。圣知仁义者，远于罪之迹也。迹远罪，则民思尚之，尚之则矫诈生焉。矫诈生而御奸之器不具者，未之有也。故弃所向则矫诈不作，矫诈不作，则桁杨桎梏废矣，何凿枘接槢之为哉？接，李如字。向，徐音妾，郭慈接反。槢，郭、李音习，徐徒余反。司马云：接槢械者，音息节反。崔本作，　云读为牒。或作谓字。接槢，桎梏梁也。淮南曰：大者为柱梁，小者为接槢也。凿，在洛反，又在报反。衲，人锐反。向本作内，音同。三苍云：柱头枘也。凿头厕木如柱头。枘远，力万反，下同。御，鱼吕反。本作御，音同。"
        },
        {
          "paragraph": "焉知曾、史之不为桀、跖嚆矢也？",
          "zhushu": "嚆矢，矢之猛者。言曾史为桀、跖之利用也。○焉，于虔反。嗃矢，许本亦作嗃，向云：嚆矢，矢之鸣者也。朴云：嚆，大呼也。崔本作蒿，云：萧蒿可以为箭。或作矫。矫，揉也。崔本此下更有有无之相生也，则甚曾史与桀跖皆有无也，又恶得无相毂也。凡二十四字。"
        },
        {
          "paragraph": "故曰：“绝圣弃知而天下大治。”",
          "zhushu": "去其所以撄也。○治，直吏反。去，起吕反。"
        },
        {
          "paragraph": "黄帝立为天子十九年，令行天下，闻广成子在于空同之上，故往见之，曰：“我闻吾子达于至道，敢问至道之精。吾欲取天地之精，以佐五榖，以养民人。吾又欲官阴阳，以遂群生，为之柰何？”广成子曰：“而所欲问者，物之质也；",
          "zhushu": "问至道之精，可谓质也○广成子。或云即老子也。空同，司马云：当北斗下山也。尔雅云：北戴斗极为空同。一曰在梁国虞城东三十里。质，广雅云：质，正也。"
        },
        {
          "paragraph": "而所欲官者，物之残也。",
          "zhushu": "不任其自尔而欲官之，故残也。"
        },
        {
          "paragraph": "自而治天下，云气不待族而雨，草木不待黄而落，日月之光益以荒矣。而佞人之心翦翦者，又奚足以语至道！”黄帝退，捐天下，筑特室，席白茅，间居三月，复往邀之。广成子南首而卧，黄帝顺下风膝行而进，再拜稽首而问曰：“闻吾子达于至道，敢问，治身柰何而可以长久？”广成子蹶然而起，曰：“善哉问乎！",
          "zhushu": "人皆自修而不治天下，则天下治矣，故善之也。○云气不待族而雨，司马云：族，聚也。未聚而雨，言泽少。草木不待黄而落，司马云：言杀气多也。尔雅云：落，死也。益以，崔本作盖以。佞，如字，郭音宁。翦翦，如字，郭司马云：善辨也。一云：佞貌。李云：浅短貌。或云：狭小之貌。捐，悦全反。间音闲，下注同。复，扶又反。邀，古尧反，要也。首音狩。蹶，其月反，又音厥，惊而起也。治，直吏反。"
        },
        {
          "paragraph": "来，吾语女至道。至道之精，窈窈冥冥；至道之极，昏昏默默。",
          "zhushu": "窈冥昏默，皆了无也。夫庄、老之所以屡称无者，何哉？民生物者，无物而物自生耳。自生耳，非为生也，又何有为于巳生乎？○语，鱼据反，下同。女音汝，后放此。窈，乌了反。"
        },
        {
          "paragraph": "无视无听，抱神以静，形将自正。",
          "zhushu": "忘视而自见，忘听而自闻，则神不扰而形不邪也。○邪，似嗟反。"
        },
        {
          "paragraph": "必静必清，无劳女形，无摇女精，乃可以长生。",
          "zhushu": "任其自动，故间静而不天也。"
        },
        {
          "paragraph": "目无所见，耳无所闻，心无所知，女神将守形，形乃长生。",
          "zhushu": "此皆率性而动，故长生也。"
        },
        {
          "paragraph": "慎女内，",
          "zhushu": "全其真也。"
        },
        {
          "paragraph": "闭女外，",
          "zhushu": "守其分也。"
        },
        {
          "paragraph": "多知为败。",
          "zhushu": "知无崖，故败。"
        },
        {
          "paragraph": "我为女遂于大明之上矣，至彼至阳之原也；为女入于窈冥之门矣，至彼至阴之原也。",
          "zhushu": "夫极阴阳之原，乃遂于大明之上，入于窈冥之门也。○为，于伪反，下同。"
        },
        {
          "paragraph": "天地有官，阴阳有藏，",
          "zhushu": "但当任之。"
        },
        {
          "paragraph": "慎守女身，物将自壮。我守其一以处其和，故我修身千二百岁矣，吾形未常衰。”",
          "zhushu": "取于尽性命之极，极长生之致耳。身不天，乃能及物也。物将自壮则亮反。谓不治天下，则众物皆自任，自任而壮也。"
        },
        {
          "paragraph": "黄帝再拜稽首，曰：“广成子之谓天矣！”",
          "zhushu": "天无为也。"
        },
        {
          "paragraph": "广成子曰：“来，余语女。彼其物无穷，而人皆以为终；彼其物无测，而人皆以为极。",
          "zhushu": "徒见其一变也。"
        },
        {
          "paragraph": "得吾道者，上为皇而下为王；",
          "zhushu": "皇王之称，随世之上下耳。其于得通变之道以应无穷，一也。○称，尺证反。"
        },
        {
          "paragraph": "失吾道者，上见光而下为土。",
          "zhushu": "失无穷之道，则自信于一变，而不得均同上下，故俯仰异心。"
        },
        {
          "paragraph": "今夫百昌皆生于土而反于土，故余将去女，",
          "zhushu": "土，无心者也。生于无心，故当反守无心而独往也。○百昌，司马云：犹百物也。"
        },
        {
          "paragraph": "入无穷之门，以游无极之野。",
          "zhushu": "与化俱也。"
        },
        {
          "paragraph": "吾与日月参光，吾与天地为常。",
          "zhushu": "都任之也。"
        },
        {
          "paragraph": "当我，缗乎！远我，昏乎！",
          "zhushu": "物之去来，皆不觉也。○当如字。缗，武巾反，郭音泯。泯，合也。远，于万反。昏，如字，暗也。司马云：缗、昏，并无心之谓也。"
        },
        {
          "paragraph": "人其尽死，而我独存乎！”",
          "zhushu": "以死主为一体，则无往而非存。"
        },
        {
          "paragraph": "云将东游，过扶摇之枝而适遭鸿蒙。鸿蒙方将拊脾雀跃而游。云将见之，倘然止，䞇然立，曰：“叟何人邪？叟何为此？”鸿蒙拊脾雀跃不辍，对云将曰：“游。”云将曰：“朕愿有问也。”鸿蒙仰而视云将曰：“吁！”云将曰：“天气不和，地气郁结，六气不调，四时不节。今我愿合六气之精，以育群生，为之柰何？”鸿蒙拊脾雀跃掉头曰：“吾弗知！吾弗知！”云将不得问。又三年，东游，过有宋之野而适遭鸿蒙。云将大喜，行趋而进曰：“天忘朕邪？天忘朕邪？”再拜稽首，愿闻于鸿蒙。鸿蒙曰：“浮游，不知所求；",
          "zhushu": "而自得所求也。○云将，子匠反，下同。李云：云，主帅也。扶摇，扶亦作夫。李云：扶摇，神木也，生东海。一云：风也。鸿蒙，如字。司马云：自然元气也。一云：海上气也。拊，孚甫反，一音甫。胫，本又作髀，音陛，徐甫婢反，又甫娣反。崔本又作爵，同。将略反。跃，司马云：雀跃，若雀浴也。一云：如爵之跳跃也。倘，尺掌反，又云：吐郎反。李云：吐党反。司马云：欲貌。李云：自失貌。䞇，之二反，又猪立反，又鱼列反。李云：不动貌。叟，本又作　素口反，郭疏沟反。司马云：长者称。辍，丁劣反。李云：止也。吁，况于反，亦作呼。结如字，崔本作绾，音结。掉，徒吊反。宋如字，国名也。本作宗者，非。"
        },
        {
          "paragraph": "猖狂，不知所往；",
          "zhushu": "而自得所往也。"
        },
        {
          "paragraph": "游者鞅掌，以观无妄。",
          "zhushu": "夫内足者，举目皆自正也。○鞅掌，于丈反，毛诗传云：鞅掌，失容也。今此言自得而正也。"
        },
        {
          "paragraph": "朕又何知？”",
          "zhushu": "以斯而已也。"
        },
        {
          "paragraph": "云将曰：“朕也自以为猖狂，而民随予所往；朕也不得已于民，今则民之放也。",
          "zhushu": "夫乘物非为迹而迹自彰，猖狂非招民而民自往，故为民所放效而不得巳也。○放，方往反，效也，注同。"
        },
        {
          "paragraph": "愿闻一言。”鸿蒙曰：“乱天下之经，逆物之情，玄天弗成；",
          "zhushu": "若夫顺物性而不治，则情不逆而经不乱，玄默成而自然得也。"
        },
        {
          "paragraph": "解兽之群，而鸟皆夜鸣；",
          "zhushu": "离其所以静也。"
        },
        {
          "paragraph": "灾及草木，祸及止虫。",
          "zhushu": "皆坐而受害也。○止虫，如字，本亦作昆虫，崔本作止虫。坐，才卧反。"
        },
        {
          "paragraph": "意，治人之过也。”",
          "zhushu": "夫有治之迹，乱之所由生也。○意音医，本又作噫，下皆同。"
        },
        {
          "paragraph": "云将曰：“然则吾柰何？”鸿蒙曰：“意，毒哉！",
          "zhushu": "言治人之过深。"
        },
        {
          "paragraph": "仙仙乎归矣。”",
          "zhushu": "仙仙，坐起之貌。嫌不能隤然通放，故遣使归。仙。音仙。"
        },
        {
          "paragraph": "云将曰：“吾遇天难，愿闻一言。”鸿蒙曰：“意，心养。",
          "zhushu": "夫心以用伤，则养心者其唯不用心乎。"
        },
        {
          "paragraph": "汝徒处无为，而物自化。堕尔形体，吐尔聪明，伦与物忘；",
          "zhushu": "理与物皆不以存怀，而暗付自然，则无为而自化矣。○堕音许规反。"
        },
        {
          "paragraph": "大同乎涬溟，",
          "zhushu": "与物无际。○涬，户项反，又音幸。溟，亡顷反，司马云：涬溟，自然气也。"
        },
        {
          "paragraph": "解心释神，莫然无魂。",
          "zhushu": "坐亡任独。"
        },
        {
          "paragraph": "万物云云，各复其根，各复其根而不知；",
          "zhushu": "不知而复，乃真复也。"
        },
        {
          "paragraph": "浑浑沌沌，终身不离；",
          "zhushu": "浑沌无知，而任其自复，乃能终身不离其本也。○浑，户本反。沌，徒本反。离，力智反，下及注皆同。"
        },
        {
          "paragraph": "若彼知之，乃是离之。",
          "zhushu": "知而复知，与复乖矣。"
        },
        {
          "paragraph": "无问其名，无闚其情，物故自生。”",
          "zhushu": "闚问则失其自生也。"
        },
        {
          "paragraph": "云将曰：“天降朕以德，示朕以默，躬身求之，乃今也得。”",
          "zhushu": "知而不默，常自失也。"
        },
        {
          "paragraph": "再拜稽首，起辞而行。世俗之人，皆喜人之同乎己，而恶人之异于已也。同于已而欲之，异于已而不欲者，以出乎众为心也。",
          "zhushu": "心欲出群，为众携也。○恶，乌路反。"
        },
        {
          "paragraph": "夫以出乎众为心者，曷常出乎众哉？",
          "zhushu": "众皆以出为心，故所以为众人也。若我亦欲出乎众，则与众无异，而不能相出矣。夫众皆以相出为心，而我独无往而不同，乃大殊于众而为众主也。"
        },
        {
          "paragraph": "因众以宁所闻，不如众技众矣。",
          "zhushu": "吾一人之所闻，不如众技多，故因众则宁也。若不因众，则众之千万皆我敌也。○因众以宁所闻，因众人之所闻见，委而任之，则自宁安。不如众技音其绮反。众以若役我之知达众人，众人之技多于我矣，安得而不自困哉？"
        },
        {
          "paragraph": "而欲为人之国者，此揽乎三王之利而不见其患者也。",
          "zhushu": "夫欲为人之国者，不因众之自为，而以巳为之者，此为徒求三王主物之利，而不见巳为之患也。然则三王之所以利，岂为之哉？因天下之自为而任耳。揽，音览，本亦作览。"
        },
        {
          "paragraph": "此以人之国侥幸也，几何侥幸而不丧人之国乎！无万分之一而丧人之国也，一不成而万有余丧矣。",
          "zhushu": "与天下相因而成者也。今以一巳而专制天下，则天下塞矣，巳岂通哉？故一身既不成，而万方有余丧矣。○侥，古尧反，徐古了反，字或作徼。幸音幸，一云侥幸，求利不止之貌。几，居岂反，郭巨几反。丧，息浪反，下及注同。分，如字，又扶问反。"
        },
        {
          "paragraph": "悲夫，有土者之不知也。夫有土者，有大物也。有大物者，不可以物；物",
          "zhushu": "不能用物而为物用，即是物耳，岂能物物哉？不能物物，则不足以有大物矣。"
        },
        {
          "paragraph": "而不物，故能物物。",
          "zhushu": "夫用物者，不为物用也。不为物用，斯不物矣。不物，故物天下之物，使各自得也。"
        },
        {
          "paragraph": "明乎物物者之非物也，岂独治天下百姓而已哉！出入六合，游乎九州，",
          "zhushu": "用天下之自为，故驰万物而不穷。"
        },
        {
          "paragraph": "独往独来，是谓独有。",
          "zhushu": "人皆自异而巳独群游，斯乃独往独来者也。独有斯独，可谓独有矣。"
        },
        {
          "paragraph": "独有之人，是之谓至贵。",
          "zhushu": "夫与众玄同，非求贵于众，而众人不能不贵，斯至贵也。若乃信其偏见，而以独异为心，则虽同于一致，故是俗中之一物耳，非独有者也。未能独有，而欲饕窃轩冕，冐取非分，众岂归之也哉？故非至贵也。○饕，吐刀反。冐，亡报反，又亡北反。"
        },
        {
          "paragraph": "大人之教，若形之于影，声之于向。",
          "zhushu": "百姓之心，形声也；大人之教，影向也。大人之于天下何心哉？犹影向之随形声耳。向，许丈反，本又作响，注及下同。"
        },
        {
          "paragraph": "有问而应之，尽其所怀，",
          "zhushu": "使物之所怀，各得自尽也。"
        },
        {
          "paragraph": "为天下配。",
          "zhushu": "问者为主，应故为配。"
        },
        {
          "paragraph": "处乎无向，",
          "zhushu": "寂以待物，"
        },
        {
          "paragraph": "行乎无方。",
          "zhushu": "随物转化。"
        },
        {
          "paragraph": "挈汝适复之挠挠，",
          "zhushu": "挠挠，自动也。提挈万物，使复归自动之性，即无为之至也。○挈，苦结反，广雅云：持也。挠，而小反。"
        },
        {
          "paragraph": "以游无端；",
          "zhushu": "与化倶。故无端。"
        },
        {
          "paragraph": "出入无旁，",
          "zhushu": "玄同无表。"
        },
        {
          "paragraph": "与日无始；",
          "zhushu": "与日新俱，故无始也。"
        },
        {
          "paragraph": "颂论形躯，合乎大同，",
          "zhushu": "其形容与天地无异。"
        },
        {
          "paragraph": "大同而无己。",
          "zhushu": "有巳则不能大同也。"
        },
        {
          "paragraph": "无己，恶乎得有有！",
          "zhushu": "天下之难无者巳也。巳既无矣，则群有不足复有之。○恶音乌。复，扶又反。"
        },
        {
          "paragraph": "睹有者，昔之君子；",
          "zhushu": "能美其名者耳。"
        },
        {
          "paragraph": "睹无者，天地之友。",
          "zhushu": "睹无则任其独生也。"
        },
        {
          "paragraph": "贱而不可不任者，物也；卑而不可不因者，民也；",
          "zhushu": "因其性而任之则治，反其性而凌之则乱。夫民物之所以卑而贱者，不能因任故也。是以任贱者贵，因卑者尊，此必然之符也。○治，直吏反。"
        },
        {
          "paragraph": "匿而不可不为者，事也；",
          "zhushu": "夫事藏于彼，故匿也。彼各自为，故不可不为，但当因任耳。○匿，女力反。"
        },
        {
          "paragraph": "粗而不可不陈者，法也；",
          "zhushu": "法者，妙事之迹也，安可以迹粗而不陈妙事哉。"
        },
        {
          "paragraph": "远而不可不居者，义也；",
          "zhushu": "当乃居之，所以为远。"
        },
        {
          "paragraph": "亲而不可不广者，仁也；",
          "zhushu": "亲则苦偏，故广乃仁耳。"
        },
        {
          "paragraph": "节而不可不积者，礼也；",
          "zhushu": "夫礼节者，患于系一，故物物体之，则积而周矣。"
        },
        {
          "paragraph": "中而不可不高者，德也；",
          "zhushu": "事之下者，虽中非德○中而不可不高者，德也。中者，顺也，顺其性而高也。"
        },
        {
          "paragraph": "一而不可不易者，道也；",
          "zhushu": "事之难者，虽一非道，况不一哉？○易，以豉反，下注同。"
        },
        {
          "paragraph": "神而不可不为者，天也。",
          "zhushu": "执意不为，虽神非天，况不神哉。"
        },
        {
          "paragraph": "故圣人观于天而不助，",
          "zhushu": "顺自为而巳。"
        },
        {
          "paragraph": "成于德而不累，",
          "zhushu": "自然与高会也。"
        },
        {
          "paragraph": "出于道而不谋，",
          "zhushu": "不谋而一，所以为易。"
        },
        {
          "paragraph": "会于仁而不恃，",
          "zhushu": "恃则不广，"
        },
        {
          "paragraph": "薄于义而不积，",
          "zhushu": "率性居远，非积也。"
        },
        {
          "paragraph": "应于礼而不讳，",
          "zhushu": "自然应礼，非由忌讳。"
        },
        {
          "paragraph": "接于事而不辞，",
          "zhushu": "事以理接，能否自任。应动而动，无所辞让。○应，忆升反。"
        },
        {
          "paragraph": "齐于法而不乱，",
          "zhushu": "御粗以妙，故不乱也。"
        },
        {
          "paragraph": "恃于民而不轻，",
          "zhushu": "恃其自为耳，不轻用也。○。"
        },
        {
          "paragraph": "因于物而不去。",
          "zhushu": "因而就任之，不去其本也。"
        },
        {
          "paragraph": "物者莫足为也，而不可不为。",
          "zhushu": "夫为者，岂以足为故为哉？自体此为，故不可得而止也。○物者莫足为也，分外也，而不可不为分内也。"
        },
        {
          "paragraph": "不明于天者，不纯于德；",
          "zhushu": "不明自然则有为，有为而德不纯也。"
        },
        {
          "paragraph": "不通于道者，无自而可；",
          "zhushu": "不能虚巳以待物，则事事失会。"
        },
        {
          "paragraph": "不明于道者，悲夫！何谓道？有天道，有人道。无为而尊者，天道也；",
          "zhushu": "在上而任万物之自为也。"
        },
        {
          "paragraph": "有为而累者，人道也。",
          "zhushu": "以有为为累者，不能率其自德也。"
        },
        {
          "paragraph": "主者，天道也；",
          "zhushu": "同乎天之任物，则自然居物上。"
        },
        {
          "paragraph": "臣者，人道也。",
          "zhushu": "各当所任。"
        },
        {
          "paragraph": "天道之与人道也，相去远矣，",
          "zhushu": "君任无为而委百官，百官有所司而君不与焉。二者俱以不为而自得，则君道逸，臣道劳，劳逸之际，不可同日而论之也。○与焉，音预。"
        },
        {
          "paragraph": "不可不察也。",
          "zhushu": "不察则君臣之位乱矣。"
        }
      ]
    }
  ]
}