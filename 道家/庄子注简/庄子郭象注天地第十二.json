{
  "name": "庄子郭象注天地第十二",
  "author": "战国•庄周",
  "chapters": [
    {
      "name": "天地第十二",
      "paragraphs": [
        {
          "paragraph": "",
          "zhushu": "音义曰：以事名篇。"
        }
      ]
    },
    {
      "name": "天地第十二",
      "paragraphs": [
        {
          "paragraph": "天地虽大，其化均也。",
          "zhushu": "均于不为而自化也。○天地，释名云：天，显也，高显在上也。又坦也，坦然高远也。地，底也，其体低下，载万物也。体统云：天地者，元气之所生，万物之祖也。易说云：元气初分，清轻上为天，浊重下为地。"
        },
        {
          "paragraph": "万物虽多，其治一也。",
          "zhushu": "一以自得为治。○治，直吏反，注同。下官治并注亦同。"
        },
        {
          "paragraph": "人卒虽众，其主君也。",
          "zhushu": "天下异心，无心者主也。○卒，尊忽反。"
        },
        {
          "paragraph": "君原于德而成于天，",
          "zhushu": "以德为原，无物不得。得者自得，故得而不谢，所以成天。○原，原本也。"
        },
        {
          "paragraph": "故曰：玄古之君天下，无为也，天德而已矣。",
          "zhushu": "任自然之运动。"
        },
        {
          "paragraph": "以道观言，而天下之君正，",
          "zhushu": "无为者，自然为君，非邪也。○邪，似嗟反，本又作为。"
        },
        {
          "paragraph": "以道观分，而君臣之义明，",
          "zhushu": "各当其分，则无为位上，有为位下也。"
        },
        {
          "paragraph": "以道观能，而天下之官治，",
          "zhushu": "官各当其所能，则治矣。"
        },
        {
          "paragraph": "以道泛观，而万物之应备。",
          "zhushu": "无为也，则天下各以其无为应之。"
        },
        {
          "paragraph": "故通于天地者，德也；",
          "zhushu": "万物莫不皆得，则天地通。"
        },
        {
          "paragraph": "行于万物者，道也；",
          "zhushu": "道不塞其所由，则万物自得其行矣。"
        },
        {
          "paragraph": "上治人者，事也；",
          "zhushu": "使人人自得其事。"
        },
        {
          "paragraph": "能有所艺者，技也。",
          "zhushu": "技者，万物之末用也。○技，其绮反，注下同。"
        },
        {
          "paragraph": "技兼于事，事兼于义，义兼于德，德兼于道，道兼于天。",
          "zhushu": "夫本末之相兼，犹手臂之相包，故一身和则百节皆适，天道顺则本末俱畅。"
        },
        {
          "paragraph": "故曰：古之畜天下者，无欲而天下足，无为而万物化，渊静而百姓定。记曰：通于一而万事毕，无心得而鬼神服。",
          "zhushu": "一无为而群理都举。记书名也，云老子所作。"
        },
        {
          "paragraph": "夫子曰：夫道，覆载万物者也。洋洋乎大哉，君子不可以不刳心焉。",
          "zhushu": "有心则累其自然，故当刳而去之。○夫子，司马云：庄子也。一云老子也。此两夫子曰，元嘉本皆为别章，崔本亦尔。覆，芳富反。洋洋，音羊，又音详。刳，口吴反，又口侯反。崔本作轩，云：宽悦之貌。去，起吕反。"
        },
        {
          "paragraph": "无为为之之谓天，",
          "zhushu": "不为此为，而此为自为，乃天道。"
        },
        {
          "paragraph": "无为言之之谓德。",
          "zhushu": "不为此言，而此言自言，乃真德。"
        },
        {
          "paragraph": "爱人利物之谓仁，",
          "zhushu": "此任其性命之情也。"
        },
        {
          "paragraph": "不同同之之谓大，",
          "zhushu": "万物万形，各止其分，不引彼以同我，乃成大耳。"
        },
        {
          "paragraph": "行不崖异之谓宽，",
          "zhushu": "玄同彼我，则万物自容，故有余。"
        },
        {
          "paragraph": "有万不同之谓富。",
          "zhushu": "我无不同故，能独有斯万。"
        },
        {
          "paragraph": "故执德之谓纪，",
          "zhushu": "德者，人之纲要。"
        },
        {
          "paragraph": "德成之谓立，",
          "zhushu": "非德而成者，不可谓立。"
        },
        {
          "paragraph": "循于道之谓备，",
          "zhushu": "夫道非偏物也。○循音旬，或作修。"
        },
        {
          "paragraph": "不以物挫志之谓完。",
          "zhushu": "内自得也。挫，竹卧反。"
        },
        {
          "paragraph": "君子明于此十者，则韬乎其事心之大也，",
          "zhushu": "心大，故事无不容也。○韬，吐刀反，广雅云：载也。"
        },
        {
          "paragraph": "沛乎其为万物逝也。",
          "zhushu": "德泽滂沛，任万物之自往也。○沛，普贝反，字林云：流也。逝，崔本逝作启，云：开也。滂，普旁反。"
        },
        {
          "paragraph": "若然者，藏金于山，藏珠于渊，",
          "zhushu": "不贵难得之物。"
        },
        {
          "paragraph": "不利货财，",
          "zhushu": "乃能忘我，况货财乎。"
        },
        {
          "paragraph": "不近贵富，",
          "zhushu": "自来寄耳，心常去之远也。○近，附近之近。"
        },
        {
          "paragraph": "不乐寿，不哀夭，",
          "zhushu": "所谓县解。○乐，音洛。县解，上音玄，下音蟹。"
        },
        {
          "paragraph": "不荣通，不丑穷，",
          "zhushu": "忘寿夭于胸中，况穷通之间哉。"
        },
        {
          "paragraph": "不拘一世之利以为己私分，",
          "zhushu": "皆委之万物也。"
        },
        {
          "paragraph": "不以王天下为己处显。",
          "zhushu": "忽然不觉荣之在身。○王，于况反，下王德并同。"
        },
        {
          "paragraph": "显则明，",
          "zhushu": "不显则默而巳。"
        },
        {
          "paragraph": "万物一府，死生同状。",
          "zhushu": "蜕然，无所在也。蜕，始锐反，又音帨。"
        },
        {
          "paragraph": "夫子曰：夫道，渊乎其居也，漻乎其清也，金石不得无以鸣。",
          "zhushu": "声由寂彰。漻，李良由反，徐力萧反，广雅下巧反，云：清貌。"
        },
        {
          "paragraph": "故金石有声，不考不鸣。",
          "zhushu": "因以喻体，道者，物感而后应也。"
        },
        {
          "paragraph": "万物孰能定之？",
          "zhushu": "应感无方。"
        },
        {
          "paragraph": "夫王德之人，素逝而耻通于事，",
          "zhushu": "任素而往耳，非好通于事也。好，呼报反。"
        },
        {
          "paragraph": "立之本原而知通于神，",
          "zhushu": "本立而知不逆。知，音智，注同。"
        },
        {
          "paragraph": "故其德广，",
          "zhushu": "任素通神，而后弥广。"
        },
        {
          "paragraph": "其心之出，有物采之。",
          "zhushu": "物采之而后出耳，非先物而唱也。"
        },
        {
          "paragraph": "故形非道不生，生非德不明。存形穷生，立德明道，非王德者邪？荡荡乎，忽然出，勃然动，而万物从之乎？此谓王德之人。",
          "zhushu": "忽勃，皆无心而应之貌。动出无心，故万物从之，斯荡荡矣。故能存形穷生，立德明道，而成王德也。"
        },
        {
          "paragraph": "视乎冥冥，听乎无声。冥冥之中，独见晓焉；无声之中，独闻和焉。",
          "zhushu": "若夫视听而不寄之于寂，则有暗昧而不和也。"
        },
        {
          "paragraph": "故深之又深，而能物焉，",
          "zhushu": "穷其原而后能物物。"
        },
        {
          "paragraph": "神之又神，而能精焉。",
          "zhushu": "极至顺而后能尽妙。"
        },
        {
          "paragraph": "故其与万物接也，至无而供其求，",
          "zhushu": "我确斯而都任彼，则彼求自供。○供音恭，本亦作恭。确，古学反。斯音赐，又如字。"
        },
        {
          "paragraph": "时骋而要其宿，大小，长短，修远。",
          "zhushu": "皆恣而任之，会其所极而已。"
        },
        {
          "paragraph": "黄帝游乎赤水之北，登乎昆仑之丘而南望。还归，遗其玄珠。",
          "zhushu": "此寄明得真之所由。○赤水，李云：水在昆仑山下。还，音旋。玄珠，司马云：道真也。"
        },
        {
          "paragraph": "使知索之而不得，",
          "zhushu": "言用知不足以得真。○知，音智，注及下音同。索，所白反，下同。"
        },
        {
          "paragraph": "使离朱索之而不得，使吃诟索之而不得也。",
          "zhushu": "聪明吃诟，失真愈远。○吃，口懈反。诟，口豆反。司马云：吃诟，多力也。"
        },
        {
          "paragraph": "乃使象罔，象罔得之。黄帝曰：异哉！象罔乃可以得之乎？",
          "zhushu": "明得真者。非用心也。象罔然即真也。"
        },
        {
          "paragraph": "尧之师曰许由，许由之师曰啮缺，啮缺之师曰王倪，王倪之师曰被衣。尧问于许由曰：啮缺可以配天乎？",
          "zhushu": "谓为天子。○倪，徐五兮反。被音披。"
        },
        {
          "paragraph": "吾藉王倪以要之。",
          "zhushu": "欲因其师，以要而使之。○要，一遥反，注同。"
        },
        {
          "paragraph": "许由曰：殆哉，圾乎天下。",
          "zhushu": "圾，危也。○圾，本又作岌，五急反，又五合反，郭、李云：危也。"
        },
        {
          "paragraph": "啮缺之为人也，聪明叡知，给数以敏，其性过人，",
          "zhushu": "聪敏过人，则使人跂之，屡伤于人也。○数音朔。"
        },
        {
          "paragraph": "而又乃以人受天。",
          "zhushu": "用知以求复其自然。"
        },
        {
          "paragraph": "彼审乎禁过，而不知过之所由生。",
          "zhushu": "夫过生于聪知，而又后知以禁之，其过弥甚矣。故曰无过在去知，不在于强禁。○去，起吕反。强，其文反。"
        },
        {
          "paragraph": "与之配天乎？彼且乘人而无天，",
          "zhushu": "若与之天下，彼且遂使后世任知而失真。"
        },
        {
          "paragraph": "方且本身而异形，",
          "zhushu": "夫以万物为本，则群变可一，而异形可同。斯迹也，将遂使后世由已以制物，则万物乖矣。○且如字。凡言方且者，言方将有所为也。"
        },
        {
          "paragraph": "方且尊知而火驰，",
          "zhushu": "贤者当位于前，则知见尊于后，奔竞而火驰也。"
        },
        {
          "paragraph": "方且为绪使，",
          "zhushu": "将兴后世，事役之端。"
        },
        {
          "paragraph": "方且为物絯，",
          "zhushu": "将遂使后世拘牵而制物。○絯，徐户隔反，广雅公才反，云束也。与郭义同，今用广雅音。"
        },
        {
          "paragraph": "方且四顾而物应，",
          "zhushu": "将遂使后世指麾以动物，令应工务。○令，力呈反。"
        },
        {
          "paragraph": "方且应众宜，",
          "zhushu": "将遂使后世不能忘善，而利仁以应宜也。"
        },
        {
          "paragraph": "方且与物化，",
          "zhushu": "将遂使后世与物相逐，而不能自得于内。"
        },
        {
          "paragraph": "而未始有恒。",
          "zhushu": "此皆尽当时之宜也。然今日受其德，而明日承其弊矣，故曰未始有恒。"
        },
        {
          "paragraph": "夫何足以配天乎？虽然，有族有祖，",
          "zhushu": "其事类可得而祖效。"
        },
        {
          "paragraph": "可以为众父，而不可以为众父父。",
          "zhushu": "众父父者，所以迹也。"
        },
        {
          "paragraph": "治，乱之率也，",
          "zhushu": "言非但治主，乃为乱率。○治，直吏反，注同。率，色类反，注同，又色律反。"
        },
        {
          "paragraph": "北面之祸也，",
          "zhushu": "夫桀纣非能杀贤臣，乃赖圣知之迹以祸之。"
        },
        {
          "paragraph": "南面之贼也。",
          "zhushu": "田恒非能杀君，乃资仁义以贼之。○杀音试，本又作弑，音同。"
        },
        {
          "paragraph": "尧观乎华，华封人曰：嘻！圣人！请祝圣人。使圣人寿。尧曰：辞。使圣人富。尧曰：辞。使圣人多男子。尧曰：辞。封人曰：寿富多男子，人之所欲也，女独不欲，何邪？尧曰：多男子则多惧，富则多事，寿则多辱。是三者，非所以养德也，故辞。封人曰：始也我以女为圣人邪，今然君子也。天生万民，必授之职。多男子而授之职，则何惧之有？",
          "zhushu": "物皆得所而志定也。○华，胡化反，又胡花反，司马云：地名也。封人，司马云：守封疆人也。嘻，音熙。祝，之又反，又州六反。女音汝，后同。"
        },
        {
          "paragraph": "富而使人分之，则何事之有？",
          "zhushu": "寄之天下，故无事也。"
        },
        {
          "paragraph": "夫圣人鹑居",
          "zhushu": "无意而其安也。○鹑音淳居。鹑居，谓无常处也。又云：如鹑之居，犹言野处。"
        },
        {
          "paragraph": "而鷇食，",
          "zhushu": "仰物而足。○鷇，口豆反，食，尔雅云：主哺鷇。鷇食者，言仰物而足也。"
        },
        {
          "paragraph": "鸟行而无彰。",
          "zhushu": "率性而动，非常迹也。"
        },
        {
          "paragraph": "天下有道，则与物皆昌，",
          "zhushu": "猖狂妄行而自　大方也。"
        },
        {
          "paragraph": "天下无道，则修德就间。",
          "zhushu": "虽汤武之事，苟顺天应人，未为不间也。故无为而无不为者，非不间也。○间音闲，注同。"
        },
        {
          "paragraph": "千岁厌世，去而上仙，",
          "zhushu": "夫至人极寿命之长，任穷理之变，其生也天行，其死也物化，故云厌世而上仙也。仙音仙。"
        },
        {
          "paragraph": "乘彼白云，至于帝乡。",
          "zhushu": "气之散，无不之，"
        },
        {
          "paragraph": "三患莫至，身常无殃，则何辱之有？封人去之，尧随之曰：请问。封人曰：退已。尧治天下，伯成子高立为诸侯。尧授舜，舜授禹，伯成子高辞为诸侯而耕。禹往见之，则耕在野。禹趋就下风，立而问焉，曰：昔尧治天下，吾子立为诸侯。尧授舜，舜授予，而吾子辞为诸侯而耕。敢问其故何也？子高曰：昔尧治天下，不赏而民劝，不罚而民畏。今子赏罚而民且不仁，德自此衰，刑自此立，后世之乱自此始矣。夫子阖行邪？无落吾事。俋俋乎耕而不顾。",
          "zhushu": "夫禹时三圣相承，治成德备，功美渐去，故史籍无所载。仲尼不能间，是以虽有天下而不与焉，斯乃有而无之也。故考其时，而禹为最优，计其人，则虽三圣，故一尧耳。时无圣人，故天下之心俄然归启。夫至公而居当者，付天下于百姓，取与之非巳，故失之不求，得之不辞，忽然而往，侗然而来，是以受非毁于廉节之士，而名列于三王，未足怪也。庄子因斯以明尧之弊，弊起于尧而衅成于禹，况后世之无圣乎？寄远迹于子高，便弃而不治，将以绝圣而反一，遗知而宁极耳，其实则未闻也。夫庄子之言，不可以一涂诘。或以黄帝之迹，秃尧舜之胫，岂独贵尧而贱禹哉？故当遗其所寄，而录其绝圣弃知之意焉。○伯成子高通变经云：老子从此天地𨳩辟以来，吾身一壬三百变，后世得道。伯成子高是也。阖，本亦作盍，胡腊反。落，犹发也。俋俋，徐于执反，徐直立反，李云：耕貌。一云耕人行貌，又音秩，又于十反，字林云：勇壮貌。治，直吏反。间，间厕之间。与音预，同，音洞，又音同。"
        },
        {
          "paragraph": "泰初有无，无有无名，",
          "zhushu": "无有，故无所名。○泰初易说云：气之始也。"
        },
        {
          "paragraph": "一之所起，有一而未形。",
          "zhushu": "一者有之初，至妙者也。至妙故未有物理之形耳。夫一之所起，起于至一，非起于无也。然庄子之所以屡称无于初者，何哉？初者，未生而得生，得生之难，而犹上不资于无，下不待于知，突然而自得此生矣。又何营生于巳生，以失其自生哉。"
        },
        {
          "paragraph": "物得以生，谓之德。",
          "zhushu": "夫无不能生物，而云物得以生，乃所以明物生之自得。任其自得，斯可谓德也。"
        },
        {
          "paragraph": "未形者有分，且然无间，谓之命。留动而生物，物成生理，谓之形。形体保神，各有仪则，谓之性。",
          "zhushu": "夫德形性命，因变立名，其于自尔一也。○分，符问反。间如字，留或作流。"
        },
        {
          "paragraph": "性修反德，德至同于初。",
          "zhushu": "恒以不为而自得之。"
        },
        {
          "paragraph": "同乃虚，虚乃大，",
          "zhushu": "不同于初而中道有为，则其怀中，故为有物也，有物而容养之德小矣。"
        },
        {
          "paragraph": "合喙鸣，",
          "zhushu": "无心于言而自言者，合于喙鸣。○喙，丁豆反，又充芮、喜秽二反。"
        },
        {
          "paragraph": "喙鸣合，与天地为合。",
          "zhushu": "天地亦无心而自动。"
        },
        {
          "paragraph": "其合缗缗，若愚若昏，",
          "zhushu": "坐忘而自合耳，非照察以合之。○缗，咸巾反。"
        },
        {
          "paragraph": "是谓玄德，同乎大顺。",
          "zhushu": "德玄而所顺者大矣。"
        },
        {
          "paragraph": "夫子问于老聃曰：有人治道若相放，可不可，然不然。",
          "zhushu": "若相放效强，以不可为可，不然为然，斯矫其性情也。○夫子，仲尼也。相放，甫狂反，注同，本亦作方，如字，又甫往反。强，其两反。"
        },
        {
          "paragraph": "辩者有言曰：离坚白若县宇。",
          "zhushu": "言其高显易见。○县音玄。宇音字，司马云：辩明白，若县室在人前也。易，以豉反。"
        },
        {
          "paragraph": "若是则可谓圣人乎？老聃曰：是胥易技系。劳形怵心者也。执留之狗成思，猿狙之便自山林来。",
          "zhushu": "言此皆失其常然也。○技，其绮反。执留，如字，本又作留，音同。一本作狸，亦如字。司马云：狸，竹鼠也。一云：执留之狗，谓有能，故被留系，成愁思也。猿音袁。狙，七徐反。便，婢面反，徐扶面反。司马云：言便捷见捕。"
        },
        {
          "paragraph": "丘，予告若而所不能闻，与而所不能言。凡有首有趾、无心无耳者众，",
          "zhushu": "首趾，犹始终也。无心无耳，言其自化。"
        },
        {
          "paragraph": "有形者与无形无状而皆存者尽无。",
          "zhushu": "言有形者善变，不能与无形无状者并存也。故善治道者，不以故自持也，将顺日新之化而巳。"
        },
        {
          "paragraph": "其动止也，其死生也，其废起也，此又非其所以也。",
          "zhushu": "此言动止死生，盛衰废兴，未始有恒，皆自然而然，非其所用而然，故放之而自得也。"
        },
        {
          "paragraph": "有治在人，",
          "zhushu": "不在乎主自用。"
        },
        {
          "paragraph": "忘乎物，忘乎天，其名为忘巳。",
          "zhushu": "天物皆忘，非独忘巳，复何所有哉？○复，扶又反。"
        },
        {
          "paragraph": "忘已之人，是之谓入于天。",
          "zhushu": "人之所不能忘者巳也。巳犹忘之，又奚识哉。斯乃不识不知而冥于自然。"
        },
        {
          "paragraph": "将闾葂见季彻曰：鲁君谓葂也曰：请受教。辞不获命，既已告矣，未知中否，请尝荐之。吾谓鲁君曰：必服恭俭，拔出公忠之属，而无阿私，民孰敢不辑？季彻局局然笑曰：若夫子之言，于帝王之德，犹螳螂之怒臂以当车轶，则必不胜任矣。",
          "zhushu": "必服恭俭，非忘俭而俭也。拔出公忠，非忘忠而忠也。故虽无阿私，而不足以胜矫诈之任也。○将，一本作蒋闾，万于反。葂，字亦作莬，音免，又音晚，郭音同。蒋闾莬，人姓名也。一云姓蒋闾名葂，或云姓蒋名闾葂也。季彻，人姓名也，盖季氏之族，鲁君或云定公。中，丁仲反。辑音集，尔雅曰：和也，又侧立反，郭思鱼反。局局，其玉反，一云大笑之貌。螳螂音堂。郎轶。音辙。胜，音升，注同。"
        },
        {
          "paragraph": "且若是，则其自为处危，其观台",
          "zhushu": "此皆自处高显，若台观之可睹也。○处，其据反，本又作处。观，古乱反，注同。"
        },
        {
          "paragraph": "多物，将往",
          "zhushu": "将使物不止于本性之分，而矫跂自多以附之，"
        },
        {
          "paragraph": "投迹者众。",
          "zhushu": "亢足投迹，不安其本歩也。"
        },
        {
          "paragraph": "蒋闾葂覤覤然惊曰：葂也，汒若于夫子之所言矣。虽然，愿先生之言其风也。季彻曰：大圣之治天下也，摇荡民心，使之成教易俗，举灭其贼心，而皆进其独志，若性之自为，而民不知其所由然。",
          "zhushu": "夫志各有趣，不可相效也。故因其自摇而摇之，则虽摇而非为也；因其自荡而荡之，则虽荡而非动也。故其贼心自灭，独志自进，教成俗易，闷然无迹，履性自为，而不知所由，皆云我自然矣。举，皆也。○覤，许逆反，又生责反，或云惊惧之貌。汒，本或作芒，武刚反，郭武荡反。闷音门。"
        },
        {
          "paragraph": "若然者，岂兄尧舜之教民，溟涬然弟之哉？",
          "zhushu": "溟涬，甚贵之谓也。不肯多谢尧舜，而推之为兄也。○兄，元嘉本作足。溟，亡顶反。涬，户顶反。"
        },
        {
          "paragraph": "欲同乎德而心居矣。",
          "zhushu": "居者，不逐于外也。心不居则德不同也。"
        },
        {
          "paragraph": "子贡南游于楚，反于晋，过汉阴，见一丈人方将为圃畦，凿隧而入井，抱瓮而出灌，搰搰然用力甚多而见功寡。子贡曰：有械于此，一日浸百畦，用力甚寡而见功多，夫子不欲乎？为圃者卬而视之，曰：奈何？曰：凿木为机，后重前轻，挈水若抽，数如泆汤，其名为槔。为圃者忿然作色而笑曰：吾闻之吾师，有机械者必有机事，有机事者必有机心。机心存于胸中，则纯白不备；纯白不备，则神生不定。神生不定者，道之所不载也。吾非不知，羞而不为也。",
          "zhushu": "夫用时之所用者，乃纯备也。斯人欲修纯备而抱一守古，失其旨也。○圃，布户反，又音布，园也。李云：菜蔬曰圃。畦，户圭反，李云：呼中曰畦。说文云：五十亩曰畦。隧，音遂，李云：道也。瓮，鸟送反，字林作瓮。搰，苦骨反，徐、李苦滑反，郭忽滑反，用力貌。一音胡没反。械，户戒反，字林作械，李云：器械也。浸，子鸩反，司马云：灌也。卬，音抑，本又作仰。挈，口节反。抽，敕留反。李云：引也。司马、崔本作流。数，所角反，徐所录反。泆汤，音逸，本或作溢。李云：疾速如汤沸溢也。司马本作佚荡，亦言其往来数疾如佚荡。佚荡，唐佚也。槔，本又作桥，或作臯，同，音羔，徐居桥反。司马、李云：桔槔也。吾师，谓老子也。"
        },
        {
          "paragraph": "子贡瞒然惭俯而不对。有间，为圃者曰：子奚为者邪？曰：孔丘之徒也。为圃者曰：子非夫博学以拟圣，于于以盖众，独弦哀歌以卖名声于天下者乎？汝方将忘汝神气，堕汝形骸，而庶几乎？",
          "zhushu": "不忘不堕，则无庶几之道。○瞒，武版反，又亡安反，字林云：目皆平貌。李天典反，惭貌，一音门，又亡于反。司马本作抚，音武。崔本作抚。于于，并如字，本或作于吁，音同。司马云：夸诞貌。一云：行仁恩之貌。盖司马本作善。堕，许规反。"
        },
        {
          "paragraph": "而身之不能治，而何暇治天下乎？子往矣，无乏吾事。子贡卑陬失色，顼顼然不自得，行三十里而后愈。其弟子曰：向之人何为者邪？夫子何故见之变容失色，终日不自反邪？曰：始吾以为天下一人耳，",
          "zhushu": "谓孔子也。○乏，废也。陬，走侯反，徐侧留反。李云：卑陬愧惧貌。一云：颜色不自得也。顼顼，本又作旭旭，许玉反，李云：自失貌。向，许亮反，本又作郷，音同。后倣此。"
        },
        {
          "paragraph": "不知复有夫人也。吾闻之夫子，事求可，功求成，用力少，见功多者，圣人之道。",
          "zhushu": "圣人之道，即用百姓之心耳。○复，扶又反。夫音符，下夫人同。"
        },
        {
          "paragraph": "今徒不然。执道者德全，德全者形全，形全者神全，神全者，圣人之道也。托生与民并行而不知其所之，汒乎淳备哉！功利机巧，必忘夫人之心。",
          "zhushu": "此乃圣王之道，非夫人也。子贡闻其假修之说而服之，未知纯白者之同乎世也。○汒，莫刚反，心或作道。"
        },
        {
          "paragraph": "若夫人者，非其志不之，非其心不为。虽以天下誉之，得其所谓，謷然不顾；以天下非之，失其所谓，傥然不受。天下之非誉，无益损焉。是谓全德之人哉！我之谓风波之民，",
          "zhushu": "此宋荣子之徒，未足以为全德，子贡之迷没于此人，即若列子之心醉于季咸也。○誉音余，下同。謷，五羔反，司马本作謷。傥，本亦作精，司马本作㒉，同，敕荡反，郭此更反。"
        },
        {
          "paragraph": "反于鲁以告孔子。孔子曰：彼假修浑沌氏之术者也。",
          "zhushu": "以其背今向古，修为世事，故知其非真浑沌也。○浑，胡本反。沌，徒本反。背音佩。"
        },
        {
          "paragraph": "识其一不知其二，",
          "zhushu": "徒识修古抱灌之朴，而不知因时任物之易也。○易，以豉反。"
        },
        {
          "paragraph": "治其内而不治其外。",
          "zhushu": "夫真浑沌，都不治也，岂以外内为异，而偏有所治哉。"
        },
        {
          "paragraph": "夫明白入素，无为复朴，体性抱神，以游世俗之间者，汝将固惊邪？",
          "zhushu": "此真浑沌也。故与世同波而不自失，则虽游于世俗，而泯然无迹，岂必使汝惊哉。"
        },
        {
          "paragraph": "且浑沌氏之术，予与汝何足以识之哉？",
          "zhushu": "在彼为彼，在此为此，浑沌玄同，孰识之哉？所识者常识其迹耳。"
        },
        {
          "paragraph": "谆芒将东之大壑，适遇苑风于东海之滨。苑风曰：子将奚之？曰：将之大壑。曰：奚为焉？曰：夫大壑之为物也，注焉而不满，酌焉而不竭，吾将游焉。苑风曰：夫子无意于横目之民乎？愿闻圣治。谆芒曰：圣治乎，官施而不失其宜，拔举而不失其能，毕见其情事而行其所为，",
          "zhushu": "皆因而任之。○谆，郭之伦反，又述伦反。芒，本或作汒，武刚反。李云：望之谆谆，察之芒芒，故曰谆芒。一云：姓名也。或云：雾气也。壑，火各反。李云：大壑，东海也。苑风，本亦作宛，徐于阮反。李云：小貌，谓游世俗也。一云：苑风，姓名。一云：扶摇大风也。濵音宾。酌，一本作取。横目之民，李云：倮虫之属。欲令其治之也。闻，本或依司马云作问，下同。治，直吏反，下皆同。施，始支反，又始智反。司马云：施政布教，各得其宜。"
        },
        {
          "paragraph": "行言自为而天下化。",
          "zhushu": "使物为之，则不化也。"
        },
        {
          "paragraph": "手挠顾指，四方之民莫不俱至，此之谓圣治。",
          "zhushu": "言其指麾顾眄，而民各至其性也，任其自为故。○手挠，而小反，又而了反，司马云：动也。一云：谓指麾四方也。顾指，如字。向云顾指者，言指麾顾盻而治也。或音颐，本亦作颐，以之反，谓举颐指麾也。"
        },
        {
          "paragraph": "愿闻德人。曰：德人者，居无思，行无虑，",
          "zhushu": "率自然耳。"
        },
        {
          "paragraph": "不藏是非美恶。",
          "zhushu": "无是非于胸中，而任之天下。○恶，乌路反。"
        },
        {
          "paragraph": "四海之内共利之之谓悦，共给之之为安。",
          "zhushu": "无自私之怀也。"
        },
        {
          "paragraph": "怊乎若婴儿之失其母也，傥乎若行而失其道也。财用有余而不知其所自来，饮食取足而不知其所从，此谓德人之容。",
          "zhushu": "德者，神人迹也，故曰容。○怊音超，字林云：怅也。徐尺遥反，郭音条。傥，敕党反，司马本作𢴤。容，牟凶反，或云。依注当作客。"
        },
        {
          "paragraph": "愿闻神人。",
          "zhushu": "愿闻所以迹也。"
        },
        {
          "paragraph": "曰：上神乘光，与形灭亡，",
          "zhushu": "乘光者，乃无光。"
        },
        {
          "paragraph": "此谓照旷。",
          "zhushu": "无我而任物，空虚无所攘者，非暗塞也。"
        },
        {
          "paragraph": "致命尽情，天地乐而万事销亡，",
          "zhushu": "情尽命至，天地乐矣。事不妨乐，斯无事矣。○乐音洛，注同。销，徐音消。"
        },
        {
          "paragraph": "万物复情，此之谓混冥。",
          "zhushu": "情复而混冥无迹也。○混，胡本反。"
        },
        {
          "paragraph": "门无鬼与赤张满稽观于武王之师，赤张满稽曰：不及有虞氏乎？故离此患也。门无鬼曰：天下均治而有虞氏治之邪？其乱而后治之与？",
          "zhushu": "言二圣俱以乱故治之，则揖让之与用师，直是时异耳，未有胜负于其间也。○门无鬼，司马本作无畏，云门，姓；无畏，字也。满，本或作蒲。稽，古奚反。李云：门，赤张氏也。无鬼，满稽名也。治，直吏反，下及注均治并同。与音余，本又作邪。"
        },
        {
          "paragraph": "赤张满稽曰：天下均治之为愿，而何计以有虞氏为？",
          "zhushu": "均治则愿各足矣，复何为计有虞氏之德而推以为君哉？许无鬼之言是也。○复，扶又反，下章注同。"
        },
        {
          "paragraph": "有虞氏之药疡也，",
          "zhushu": "天下皆患创乱，故求虞氏之药。○疡，音羊，李云：头创也。言创以喻乱，求虞氏薬治之。司马云：疵疡也。创，初良反。"
        },
        {
          "paragraph": "秃而施髢，病而求医。孝子操药以修慈父，其色燋然，圣人羞之。",
          "zhushu": "明治天下者，非以为荣。○秃，吐木反。髢，大细反，司马云：髲也。又吐帝反，郭音毛。李云：髦发也。操，七刀反。燋，将遥反，又音撨。"
        },
        {
          "paragraph": "至德之世，不尙贤，",
          "zhushu": "贤当其位，非尚之也。"
        },
        {
          "paragraph": "不使能，",
          "zhushu": "能者自为，非使之也。"
        },
        {
          "paragraph": "上如标枝，",
          "zhushu": "出物上而不自高也。○标，方小反，徐方遥方，又方妙反，言树标之枝，无心在上也。"
        },
        {
          "paragraph": "民如野鹿。",
          "zhushu": "放而自得也。"
        },
        {
          "paragraph": "端正而不知以为义，相爱而不知以为仁，实而不知以为忠，当而不知以为信，",
          "zhushu": "率性自然，非由知也。"
        },
        {
          "paragraph": "蠢动而相使不以为赐。",
          "zhushu": "用其自动，故动而不谢。○蠢，郭处允反，动也。"
        },
        {
          "paragraph": "是故行而无迹，",
          "zhushu": "王能任其自行，故无迹也。"
        },
        {
          "paragraph": "事而无传。",
          "zhushu": "各止其分，故不传教于彼也。○传，文专反。"
        },
        {
          "paragraph": "孝子不谀其亲，忠臣不谄其君。臣子之盛也。亲之所言而然，所行而善，则世俗谓之不肖子；君之所言而然，所行而善，则世俗谓之不肖臣。而未知此其必然邪？",
          "zhushu": "此直违俗而从君亲，故俗谓不肖耳，未知至当正在何许。○谀，羊朱反，郭贻附反。谄，敕检反。肖音笑。"
        },
        {
          "paragraph": "世俗之所谓然而然之，所谓善而善之，则不谓之道，谀之人也。然则俗故严于亲而尊于君邪？",
          "zhushu": "言俗不为尊严于君亲而从俗，俗不谓之谄，明尊严不足以服物，则服物者更在于从俗也。是以圣人未尝独异于世，必与时消息，故在皇为皇，在王为王，岂有背俗而用我哉。○之道，音导，下同。背音佩。"
        },
        {
          "paragraph": "谓已道人则勃然作色，谓已谀人，则怫然作色，",
          "zhushu": "世俗遂以多同为正，故谓之道。谀则作色不受。○勃，歩忽反，谓巳。谀人，本多作众人，下同。司马云：众人，凡人也。怫，符弗反，郭敷谓反。"
        },
        {
          "paragraph": "而终身道人也，终身谀人也。",
          "zhushu": "亦不问道理，期于相善耳。"
        },
        {
          "paragraph": "合譬饰辞聚众也，是终始本末不相坐，",
          "zhushu": "夫合譬饰辞，应受道谀之罪，而世复以此得人，以此聚众，亦为从俗者，恒。不见罪坐也。○坐，才卧反，注同。"
        },
        {
          "paragraph": "垂衣裳，设采色，动容貌，以媚一世，而不自谓道谀，与夫人之为徒通是非而不自谓众人，愚之至也。",
          "zhushu": "世皆至愚，乃更不可不从。○夫音符。"
        },
        {
          "paragraph": "知其愚者，非大愚也；知其惑者，非大惑也。大惑者，终身不解，大愚者终身不灵。",
          "zhushu": "夫圣人道同而帝王殊迹者，诚世俗之惑不可解，故随而任之。○解音蟹，又佳买反。不灵，本又作无灵，司马云：灵，晓也。"
        },
        {
          "paragraph": "三人行而一人惑，所适者犹可致也，惑者少也。二人惑则劳而不至，惑者胜也。而今也以天下惑，予虽有祈向，不可得也，不亦悲乎！",
          "zhushu": "天下都惑，虽我有求向至道之情，而终不可得，故尧舜、汤武随时而巳。○祈向，许亮反，司马云：祈，求也。"
        },
        {
          "paragraph": "大声不入于里耳，",
          "zhushu": "非委巷之所尚也。○大声，司马云：谓咸池六英之乐也。"
        },
        {
          "paragraph": "折扬皇荂，则嗑然而笑。",
          "zhushu": "俗人得啧曲，则同声动笑也。○折，之列反。皇荂，况花反，又怃于反，本又作华，音花。司马本作里华。嗑，许甲反。李云：折扬、皇华，皆古歌曲也。嗑，笑声也。本又作嗌，乌邈反，司马本作榼。啧，苦责反，本又作嗑。"
        },
        {
          "paragraph": "是故高言不止于众人之心，",
          "zhushu": "不以存怀。"
        },
        {
          "paragraph": "至言不出，俗言胜也。",
          "zhushu": "此天下所以未曾用圣而常自用也。"
        },
        {
          "paragraph": "以二缶钟惑。而所适不得矣。",
          "zhushu": "各自信据，故不知所之。○以二缶钟，缶应作垂，钟应作踵。言垂脚空中，必不得有之适也。司马本作二垂钟，云：钟，注意也。适，司马云：至也。"
        },
        {
          "paragraph": "而今也以天下惑。予虽有祈向。其庸可得邪。知其不可得也而强之。又一惑也。故莫若释之而不推。",
          "zhushu": "即而同之。○强，其丈反，下注同。"
        },
        {
          "paragraph": "不推谁其比忧",
          "zhushu": "趣令得当时之适，不强推之令解也，则相与无忧于一世矣。○比，毗至反，司马本作鼻，云：始也。令，力呈反，下同。解，音蟹。"
        },
        {
          "paragraph": "厉之人夜半生其子。遽取火而视之。汲汲然唯恐其似巳也。",
          "zhushu": "厉，恶人也。言天下皆不愿为恶，及其为恶，或迫于苛役，或迷而失性耳。然迷者自思复，而厉者自思善，故我无为而天下自化。○厉音赖，又如字。遽，巨据反，本或作蘧，音同。汲音急。苛音何。"
        },
        {
          "paragraph": "百年之木，破为牺樽。青黄而文之。其断在沟中。比牺樽于沟中之断，则美恶有间矣。其于失性，一也。跖与曾、史，行义有间矣。然其失性，均也。且夫失性有五：一曰五色乱目，使目不明；二曰五声乱耳，使耳不聪；三曰五臭薰鼻，困惾中颡；四曰五味浊口，使口厉爽；五曰趣舍滑心，使性飞扬。此五者，皆生之害也。而杨、墨乃始离跂自以为得，非吾所谓得也。夫得者困，可以为得乎？则鸠鸮之在于笼也，亦可以为得矣。且夫趣舍声色以柴其内，皮弁鹬冠搢笏绅修以约其外，内支盈于柴栅，外重纆缴，睆睆然在纆缴之中而自以为得，则是罪人交臂历指，而虎豹在于囊槛，亦可以为得矣。",
          "zhushu": "○牺音羲，又素河反。断，徒乱反，下同，本或作故。困，如字，本或作悃，音同。惾，子公反，郭音俊，又素奏反，李云：困惾，犹刻贼不通也。中，丁仲反。颡，桑荡反。浊，本又作噣，音同。滑，李音骨，本亦作噣。离，力智反。跂，丘豉反。鹬，尹必反，徐音述，本又作，　音同，鸟名也，一名翠，似燕，绀色，出郁林，取其羽毛以饰冠。笏，音忽。绅音申，带也。栅，楚格反，郭音策。重，直龙反。纆，音墨。缴，音灼，郭古吊反。睆睆，环版反。李云：穷视貌。一云眠目貌。交臂历指。司马云：交臂反缚也。历指犹历楼貌。槛，户览反。"
        }
      ]
    }
  ]
}