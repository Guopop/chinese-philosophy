{
  "name": "庄子郭象注天道第十三",
  "author": "战国•庄周",
  "chapters": [
    {
      "name": "天道第十三",
      "paragraphs": [
        {
          "paragraph": "",
          "zhushu": "音义曰：以义名篇。"
        }
      ]
    },
    {
      "name": "",
      "paragraphs": [
        {
          "paragraph": "天道运而无所积，故万物成；帝道运而无所积，故天下归；圣道运而无所积，故海内服。",
          "zhushu": "此三者，皆恣物之性而无所牵滞也。○积谓滞积不通。"
        },
        {
          "paragraph": "明于天，通于圣，六通四辟于帝王之德者，其自为也，昧然无不静者矣。",
          "zhushu": "任其自为，故虽六通四辟，而无伤于静也。○六通，谓六气、阴、阳、风、雨、晦、明。四辟，毗赤反，谓四方开也。昧。音妹。"
        },
        {
          "paragraph": "圣人之静也，非曰静也，善，故静也。",
          "zhushu": "善之乃静，则有时而动也。"
        },
        {
          "paragraph": "万物无足以铙心者，故静也。",
          "zhushu": "斯乃自得也。○铙，乃孝反，又女交反，一音而小反。"
        },
        {
          "paragraph": "水静则明烛须眉，平中准，大匠取法焉。水静犹明，而况精神？圣人之心静乎？天地之鉴也，万物之镜也。",
          "zhushu": "夫有其具而任其自为，故所照无不洞明。○中，丁仲反。大匠，或云天子也。"
        },
        {
          "paragraph": "夫虚静、恬淡、寂漠、无为者，天地之平而道德之至，",
          "zhushu": "凡不平不至者，生于有为。○淡，徒暂反。"
        },
        {
          "paragraph": "故帝王圣人休焉。",
          "zhushu": "未尝动也。"
        },
        {
          "paragraph": "休则虚，虚则实，实者伦矣。",
          "zhushu": "伦，理也。"
        },
        {
          "paragraph": "虚则静，静则动，动则得矣。",
          "zhushu": "不失其所以动。"
        },
        {
          "paragraph": "静则无为，无为也，则任事者责矣。",
          "zhushu": "夫无为也，则群才万品，各任其事，而自当其责矣。故曰：巍巍乎，舜禹之有天下而不与焉。此之谓也。○巍，鱼归反。与音预。"
        },
        {
          "paragraph": "无为则俞俞，俞俞者，忧患不能处，年寿长矣。",
          "zhushu": "俞俞然，从容自得之貌。○俞俞，羊朱反，广雅云：喜也。又音喻。从，七容反。"
        },
        {
          "paragraph": "夫虚静、恬淡、寂漠、无为者，万物之本也。",
          "zhushu": "寻其本皆在不为中来。"
        },
        {
          "paragraph": "明此以南乡，尧之为君也；明此以北面舜之为臣也。以此处上，帝王天子之德也。以此处下，玄圣素王之道也。",
          "zhushu": "此皆无为之至也。有其道，为天下所归，而无其爵者，所谓素王自贵也。○乡，许亮反，本亦作向。王，于况反，注同。"
        },
        {
          "paragraph": "以此退居而间游江海山林之士服。以此进为而抚世，则功大名显而天下一也。",
          "zhushu": "此又其次也。故退则巢、许之流，进则伊、望之伦也。夫无为之体大矣，天下何所不为哉？故主上不为蒙宰之任，则伊、吕静而司尹矣；蒙宰不为百官之所执，则百官静而御事矣；百官不为万民之所务，则万民静而安其业矣；万民不易彼我之所能，则天下之彼我静而自得矣。故自天子以下至于庶人，下及昆虫，孰能有为而成哉？是故弥无为而弥尊也。○间音闲。"
        },
        {
          "paragraph": "静而圣，动而王，",
          "zhushu": "时行则行，时止则止。"
        },
        {
          "paragraph": "无为也而尊",
          "zhushu": "，自然为物所尊奉。"
        },
        {
          "paragraph": "扑素而天下莫能与之争美。",
          "zhushu": "夫美配天者，唯扑素也。"
        },
        {
          "paragraph": "夫明白于天地之德者，此之谓大本大宗，与天和者也。",
          "zhushu": "天地以无为为德，故明其宗本，则与天地无逆也。"
        },
        {
          "paragraph": "所以均调天下，与人和者也。",
          "zhushu": "夫顺天，所以应人也，故天和至而人和尽也。"
        },
        {
          "paragraph": "与人和者谓之人乐，与天和者谓之天乐。",
          "zhushu": "天乐适，则人乐足矣。○乐音洛，下同。"
        },
        {
          "paragraph": "庄子曰：吾师乎！吾师乎！𩐈万物而不为戾，",
          "zhushu": "变而相杂，故曰齑自𩐈耳，非吾师之暴戾。○齑，子兮反。戾，力计反，暴也。"
        },
        {
          "paragraph": "泽及万世而不为仁，",
          "zhushu": "仁者，兼爱之名耳，无爱故无所称仁。"
        },
        {
          "paragraph": "长于上古而不为寿，",
          "zhushu": "寿者，期之远耳。无期，故无所称寿。○长，丁丈反，直良反。"
        },
        {
          "paragraph": "覆载天地，刻雕众形而不为巧，",
          "zhushu": "巧者为之妙耳，皆自耳，故无所称巧。"
        },
        {
          "paragraph": "此之谓天乐。",
          "zhushu": "忘乐而乐足。○乐音洛，章内同。"
        },
        {
          "paragraph": "故曰：知天乐者，其生也天行，其死也物化，静而与阴同德，动而与阳同波。故知天乐者，无天怨，无人非，无物累，无鬼责。故曰：其动也天，其静也地，",
          "zhushu": "动静虽殊，无心一也。"
        },
        {
          "paragraph": "一心定而王天下。其鬼不祟，其魂不疲，",
          "zhushu": "常无心，故王天下而不疲病。○王，往况反，注及下王天同。祟，虽遂反，徐息类反，李云：祸也。"
        },
        {
          "paragraph": "一心定而万物服。言以虚静推于天地，通于万物，此之谓天乐。",
          "zhushu": "我心常静，则万物之心通矣。通则服，不通则叛。"
        },
        {
          "paragraph": "天乐者，圣人之心以畜天下也。",
          "zhushu": "圣人之心，所以畜天下者奚为哉？天乐而巳。○畜，许六反，注同。"
        },
        {
          "paragraph": "夫帝王之德，以天下为宗，以道德为主，以无为为常。无为也，则用天下而有余；",
          "zhushu": "有余者，闲暇之谓也。"
        },
        {
          "paragraph": "有为也，则为天下用而不足。",
          "zhushu": "不足者，汲汲然欲为物用也。欲为物用，故可得而臣也。及其为臣，亦有余也。"
        },
        {
          "paragraph": "故古之人贵夫无为也。上无为也，下亦无为也，是下与上同德。下与上同德则不臣，下有为也，上亦有为也，是上与下同道，上与下同道则不主。",
          "zhushu": "夫工人无为于刻木，而有为于用斧；主上无为于亲事，而有为于用臣。臣能亲事，主能用臣；斧能刻木，而工能用斧。各当其能，则天理自然，非有为也。若乃主代臣事，则非主矣；臣秉主用，则非臣矣。故各司其任，则上下咸得，而无为之理至矣。"
        },
        {
          "paragraph": "上必无为而用天下，下必有为为天下用，此不易之道也。",
          "zhushu": "无为之言，不可不察也。夫用天下者，亦有用之为耳。然自得此为，率性而动，故谓之无为也。今之为天下用者，亦自得耳。但居下者亲事，故虽舜禹为臣，犹称有为。故对上下，则君静而臣动，比古今，则尧舜无为而汤武有事。然各用其性，而天机玄发，则古今上下无为，谁有为也？"
        },
        {
          "paragraph": "故古之王天下者，知虽落天地，不自虑也；辩虽雕万物，不自说也；能虽穷海内，不自为也。",
          "zhushu": "夫在上者，患于不能无为，而代人臣之所司，使咎繇不得行其明断，后稷不得施其播殖，则群才失其任，而主上困于役矣。故冕旒垂目而付之天下，天下皆得其自为，斯乃无为而无不为者也。故上下皆无为矣。但上之无为则用下，下之无为则自用也。○知音智，下愚知同。说音悦。咎音羔。繇音遥。断，丁乱反。"
        },
        {
          "paragraph": "天不产而万物化，地不长而万物育，",
          "zhushu": "所谓自尔。"
        },
        {
          "paragraph": "帝王无为而天下功。",
          "zhushu": "功自彼成。"
        },
        {
          "paragraph": "故曰：莫神于天，莫富于地，莫大于帝王。故曰：帝王之德配天地，",
          "zhushu": "同乎天地之无为也。"
        },
        {
          "paragraph": "乘天地，驰万物，而用人，群之道也。本在于上，末在于下，要在于主，详在于臣。三军五兵之运，德之末也；赏罚利害，五刑之辟，教之末也；礼法度数，刑名比详，治之末也；钟鼓之音，羽旄之容，乐之末也；哭泣衰经，隆杀之服，哀之末也。此五末者，须精神之运，心术之动，然后从之者也。",
          "zhushu": "夫精神心术者，五末之本也。任自然运动，则五事之末不振而自举也。○本在于上，末在于下，李云：本，天道；末，人道也。辟，毗赤反。比，毗至反，下同。治，一音如字，云：比校详审。治，直吏反，下治之至、治又之道同。衰，音崔。○绖，田结反。杀，所界反。"
        },
        {
          "paragraph": "末学者，古人有之，而非所以先也。",
          "zhushu": "所以先者，本也。"
        },
        {
          "paragraph": "君先而臣从，父先而子从，兄先而弟从，长先而少从，男先而女从，夫先而妇从。夫尊卑先后，天地之行也，故圣人取象焉。",
          "zhushu": "言此先后，虽是人事，然皆在至理中来，非圣人之所作也。○少，诗照反。"
        },
        {
          "paragraph": "天尊地卑，神明之位也；春夏先，秋冬后，四时之序也。万物化作，萌区有状，盛衰之杀，变化之流也。夫天地至神，而有尊卑先后之序，而况人道乎？",
          "zhushu": "明夫尊卑先后之序，固有物之所不能无也。○区，曲俱反。"
        },
        {
          "paragraph": "宗庙尚亲，朝廷尚尊，乡党尚齿，行事尚贤，大道之序也。",
          "zhushu": "言非但人伦所尚也。○朝，直遥反。"
        },
        {
          "paragraph": "语道而非其序者，非其道也；语道而非其道者，安取道。",
          "zhushu": "所以取道为有序也。"
        },
        {
          "paragraph": "是故古之明大道者，先明天而道德次之。",
          "zhushu": "天者，自然也。自然既明，则物得其道也。"
        },
        {
          "paragraph": "道德已明，而仁义次之，",
          "zhushu": "物得其道，而和理自适也。"
        },
        {
          "paragraph": "仁义已明而分守次之，",
          "zhushu": "理适而不失其分也。"
        },
        {
          "paragraph": "分守已明而形名次之，",
          "zhushu": "得分，而物物之名各当其形也。"
        },
        {
          "paragraph": "形名已明而因任次之，",
          "zhushu": "无所复改。"
        },
        {
          "paragraph": "因任已明而原省次之，",
          "zhushu": "物各自任，则罪责除也。○原省，所景反。原除，省废也。"
        },
        {
          "paragraph": "原省已明而是非次之，",
          "zhushu": "各以得性为是，失性为非。"
        },
        {
          "paragraph": "是非已明而赏罚次之。",
          "zhushu": "赏罚者，失得之报也。夫至治之道，本在于天，而未极于斯。"
        },
        {
          "paragraph": "赏罚已明而愚知处宜，贵贱履位，",
          "zhushu": "言各当其才也。"
        },
        {
          "paragraph": "仁贤不肖袭情，",
          "zhushu": "各自行其所能之情。"
        },
        {
          "paragraph": "必分其能，",
          "zhushu": "无相易业。○分，方云反。"
        },
        {
          "paragraph": "必由其名，",
          "zhushu": "名当其实，故由名而实不滥也。"
        },
        {
          "paragraph": "以此事上，以此畜下，以此治物，以此修身，知谋不用，必归其天。此之谓太平，治之至也。故书曰：有形有名。形名者，古人有之，而非所以先也。古之语大道者，五变而形名可举，九变而赏罚可言也。",
          "zhushu": "自先明天以下，至形名而五，至赏罚而九，此自然先后之序也。○知音智。大音泰。"
        },
        {
          "paragraph": "骤而语形名，不知其本也；骤而语赏罚，不知其始也。倒道而言，迕道而说者，人之所治也，安能治人？",
          "zhushu": "治人者必顺序。○迕，音悟，司马云：横也。说，徐音悦，又如字。"
        },
        {
          "paragraph": "骤而语形名赏罚，此有知治之具，非知治之道。",
          "zhushu": "治道先明天，不为弃赏罚也，但当不失其先后之序耳。"
        },
        {
          "paragraph": "可用于天下，不足以用天下，此之谓辩士，一曲之人也。",
          "zhushu": "夫用天下者，必大通顺序之道。○重意。荀解蔽篇：凡人之患，蔽于一曲而暗于大理。"
        },
        {
          "paragraph": "礼法数度，形名比详，古人有之，此下之所以事上，非上之所以畜下也。",
          "zhushu": "寄此事于群才，斯乃畜下也。"
        },
        {
          "paragraph": "昔者舜问于尧曰：天王之用心何如？尧曰：吾不敖无告，",
          "zhushu": "无告者，所谓顽民也。○敖，五报反。"
        },
        {
          "paragraph": "不废穷民，",
          "zhushu": "恒加恩也。"
        },
        {
          "paragraph": "苦死者，嘉孺子而哀妇人，此吾所以用心已。舜曰：美则美矣，而未大也。尧曰：然则何如？舜曰：天德而出宁，",
          "zhushu": "与天合德，则虽出而静。"
        },
        {
          "paragraph": "日月照而四时行，若昼夜之有经，云行而雨施矣。",
          "zhushu": "此皆不为而自然也。○施，始豉反。"
        },
        {
          "paragraph": "尧曰：胶胶扰扰乎！",
          "zhushu": "自嫌有事。○胶胶，交卯反，司马云：和也。扰扰，而小反，司马云：柔也。案：如注意，胶胶、扰扰，动乱之貌。"
        },
        {
          "paragraph": "子，天之合也；我，人之合也。夫天地者，古之所大也，而黄帝、尧、舜之所共美也。故古之王天下者，奚为哉？天地而已矣。孔子西藏书于周室，子路谋曰：由闻周之征藏史有老聃者，免而归居。夫子欲藏书，则试往因焉。孔子曰：善。往见老聃，而老聃不许，于是繙十二经以说。老聃中其说，曰：大谩，愿闻其要。孔子曰：要在仁义。老聃曰：请问仁义，人之性邪？孔子曰：然。君子不仁则不成，不义则不生。仁义，真人之性也，又将奚为矣？老聃曰：请问何谓仁义？孔子曰：中心物恺，兼爱无私，此仁义之情也。",
          "zhushu": "此常人之所谓仁义者也，故寄孔老以正之。○王，往况反。藏书，司马云：藏其所著书也。征藏，才浪反。司马云：征藏，藏名也。一云：征，典也。史，藏府之史。老聃，吐甘反。或云：老聃是孔子时老子号也。免而归，言老子见周之末，不复可匡，所以辞去也。繙，敷袁反，徐又音盘，又音烦。司马：烦，𡨚也。十二经，说者云：诗、书、礼、乐、易、春秋六经。又加六纬，合为十二经也。一说云：易上下经并十翼为十二。又一云：春秋十二公经也。说，如字，又始锐反，绝句。中，丁仲反。其说如字，绝句。大，音泰，徐敕佐反。谩，末旦反，郭武谏反。物，本亦作勿。恺，𨳩待反。司马云：乐也。"
        },
        {
          "paragraph": "老聃曰：意几乎后言。夫兼爱不亦迂乎？",
          "zhushu": "夫至仁者，无爱而直前也。○意，于其反，司马云：不平声也。下同。几音机，司马本作颀，云：颀，长也，复言长也。迂乎音于。"
        },
        {
          "paragraph": "无私焉，乃私也。",
          "zhushu": "世所谓无私者，释已而爱人。夫爱人者。欲人之爱巳。此乃甚私，非忘公而公也。"
        },
        {
          "paragraph": "夫子若欲使天下无失其牧乎？则天地固有常矣，日月固有明矣，星辰固有列矣，禽兽固有群矣，树木固有立矣。",
          "zhushu": "皆以自足。○牧，司马云：牧，养也。"
        },
        {
          "paragraph": "夫子亦放德而行，循道而趋，已至矣，",
          "zhushu": "不待于兼爱也。○放，方往反。"
        },
        {
          "paragraph": "又何偈偈乎揭仁义，若击鼓而求亡子焉。",
          "zhushu": "无由得之。○偈偈，居谒反，又巨谒反，或云用力之貌。揭，其谒反，又音杰。"
        },
        {
          "paragraph": "意夫子乱人之性也。",
          "zhushu": "事至而爱，当义而止，斯忘仁义者也。常念之则乱真矣。"
        },
        {
          "paragraph": "士成绮见老子而问曰：吾闻夫子圣人也，吾固不辞远道而来愿见，百舍重趼而不敢息。今吾观子，非圣人也。鼠壤有余蔬，",
          "zhushu": "言其不惜物也。○士成绮，如字，又鱼𥿄反。士成绮，人姓名也。见，贤遍反，下同。百舍，司马云：百日止宿也。重，直龙反。研，古显反，司马云：胝也。胝音陟其反。许慎云：足指约中断伤为研。余蔬，所居反，又音所。司马云：蔬读曰糈。糈，粒也。鼠壤内有遗余之粒，秽恶过甚也。一云：如鼠之堆壤，余益疏外也。"
        },
        {
          "paragraph": "而弃妹，不仁也。",
          "zhushu": "无近恩，故曰弃。○弃妹，一本作妹之者不仁。释名云：妹，末也。谓末学之徒，须慈诱之，乃见弃薄，不仁之甚也。"
        },
        {
          "paragraph": "生熟不尽于前",
          "zhushu": "至足，故恒有余。○生熟，司马云：生脍也。一云：生熟，谓好恶也。"
        },
        {
          "paragraph": "而积敛无崖。",
          "zhushu": "万物归怀，来者受之，不小立界畔也。○积，子亦反，李子赐反。敛，力捡反，李狸艶反。"
        },
        {
          "paragraph": "老子漠然不应。",
          "zhushu": "不以其言槩意。"
        },
        {
          "paragraph": "士成绮明日复见，曰：昔者吾有刺于子，今吾心正郤矣，何故也？",
          "zhushu": "自怪刺讥之心所以坏也。○复，扶又反。刺，千赐反。郤，去逆反，或云息也。"
        },
        {
          "paragraph": "老子曰：夫巧知神圣之人，吾自以为脱焉。",
          "zhushu": "脱，过去也。○巧，苦教反，又如字。知音智。脱，徒活反，注同。"
        },
        {
          "paragraph": "昔者子呼我牛也而谓之牛，呼我马也而谓之马，",
          "zhushu": "随物所名。"
        },
        {
          "paragraph": "苟有其实，人与之名而弗受，",
          "zhushu": "有实，故不以毁誉经心也。○誉音余，下同。"
        },
        {
          "paragraph": "再受其殃。",
          "zhushu": "一毁一誉，若受之于心，则名实俱累，斯所以再受其殃也。"
        },
        {
          "paragraph": "吾服也恒服，",
          "zhushu": "服者，容行之谓也。不以毁誉自殃，故能不变其容。○行如字。"
        },
        {
          "paragraph": "吾非以服有服。",
          "zhushu": "有为为之，则不能恒服。"
        },
        {
          "paragraph": "士成绮鴈行避影，履行遂进，而问修身若何？老子曰：而容崖然，",
          "zhushu": "进趋不安之貌。"
        },
        {
          "paragraph": "而目冲然，",
          "zhushu": "冲出之貌。"
        },
        {
          "paragraph": "而颡頯然，",
          "zhushu": "高露，发美之貌。○颡頯，上息党反，下去轨反，本又作显，如字，司马本作。"
        },
        {
          "paragraph": "而口阚然，",
          "zhushu": "虓豁之貌。○阚，郭许览反，又火斩反，又火暂反。虓，火交反。豁，火括反。"
        },
        {
          "paragraph": "而状义然，",
          "zhushu": "蝭跂，自持之貌。○踶，直氏反。跂，去氏反。"
        },
        {
          "paragraph": "似系马而止也。",
          "zhushu": "志在奔驰。"
        },
        {
          "paragraph": "动而持，",
          "zhushu": "不能自舒放也。"
        },
        {
          "paragraph": "发也机，",
          "zhushu": "趣舍速也。"
        },
        {
          "paragraph": "察而审",
          "zhushu": "明是非也。"
        },
        {
          "paragraph": "知，巧而睹于泰，",
          "zhushu": "泰者，多于本性之谓也。巧于见泰，则拙于抱朴。"
        },
        {
          "paragraph": "凡以为不信。",
          "zhushu": "凡此十事，以为不信性命，而荡夫毁誉，皆非修身之道也。"
        },
        {
          "paragraph": "边竟有人焉，其名为窃。",
          "zhushu": "亦知汝所行非正人也○边竟音境。有人焉，其名为窃。边陲之人，不闻知礼乐之正，纵有言语偶会坟典，皆是窃盗所得，其道何足语哉。司马云：言远方尝有是人。"
        },
        {
          "paragraph": "老子曰：夫道于大不终，于小不遗，故万物备。广广乎其无不容也，渊乎其不可测也。形德仁义，神之末也，非至人孰能定之。夫至人有世，不亦大乎！而不足以为之累。",
          "zhushu": "用世，故不患其大也。"
        },
        {
          "paragraph": "天下奋柄而不与之偕，",
          "zhushu": "静而顺之。○柄，音柄，司马云：威权也。李丑伦反，一本作。"
        },
        {
          "paragraph": "审乎无假而不与利迁。",
          "zhushu": "任真而直往也。"
        },
        {
          "paragraph": "极物之真，能守其本，故外天地，遗万物，而神未尝有所困也。通乎道，合乎德，退仁义，",
          "zhushu": "进道德也。"
        },
        {
          "paragraph": "宾礼乐，",
          "zhushu": "以情性为主也。"
        },
        {
          "paragraph": "至人之心有所定矣。",
          "zhushu": "定于无为也。"
        },
        {
          "paragraph": "世之所贵道者，书也。书不过语，语有贵也。语之所贵者，意也。意有所随，意之所随者，不可以言传也，而世因贵言传书。世虽贵之哉，犹不足贵也，为其贵非其贵也。",
          "zhushu": "其贵恒在意言之表。○传，大专反，后同。为，于伪反。"
        },
        {
          "paragraph": "故视而可见者，形与色也；听而可闻者，名与声也。悲夫，世人以形色名声为足以得彼之情。夫形色名声果不足以得彼之情，",
          "zhushu": "得彼情，唯忘言遗书者耳。"
        },
        {
          "paragraph": "则知者不言，言者不知，而世岂识之哉？",
          "zhushu": "此绝学去尚之意也。○知，如字，下同，或并音智。去，起吕反。"
        },
        {
          "paragraph": "桓公读书于堂上，轮扁斲轮于堂下，释椎凿而上，问桓公曰：敢问公之所读为何言邪？公曰：圣人之言也。曰：圣人在乎？公曰：巳死矣。曰：然则君之所读者，古人之糟魄已夫。桓公曰：寡人读书，轮人安得议乎？有说则可，无说则死。轮扁曰：臣也以臣之事观之。斲轮徐则甘而不固，疾则苦而不入。不徐不疾，得之于手而应于心。口不能言，有数存焉于其间。臣不能以喻臣之子，臣之子亦不能受之于臣，是以行年七十而老斲轮。",
          "zhushu": "此言物各有性，教学之无益也。○桓公，李云：齐桓公也，名小白。轮扁，音篇，又符殄反。司马云：斲，轮人也，名扁。斲，陟角反。椎，直追反。上，时掌反。糟，音遭，李云：酒滓也。魄，普各反。司马云：烂食曰魄。一云：糟烂为魄。本又作粕，因同。许慎云：粕巳漉粗糟也。或普白反，谓魂魄也。巳夫，音符，绝句，或如字。甘，如字，又音酣。司马云：甘者，缓也。苦者。急也。数。李云。色注反。数术也。"
        },
        {
          "paragraph": "古之人与其不可传也死矣。然则君之所读者，古人之糟魄已夫。",
          "zhushu": "当古之事，巳灭于古矣，虽或传之，岂能使古在今哉？古不在今，今事巳变，故绝学任性，与时变化而后至焉。○人与，如字，又一音余。传，直专反，注同。"
        }
      ]
    }
  ]
}