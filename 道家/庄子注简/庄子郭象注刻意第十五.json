{
  "name": "庄子郭象注刻意第十五",
  "author": "战国•庄周",
  "chapters": [
    {
      "name": "刻意第十五",
      "paragraphs": [
        {
          "paragraph": "",
          "zhushu": "音义曰：以义名篇。"
        }
      ]
    },
    {
      "name": "",
      "paragraphs": [
        {
          "paragraph": "刻意尚行，离世异俗，高论怨诽，为亢而已矣。此山谷之士、非世之人，枯槁赴渊者之所好也。语仁义忠信，恭俭推让，为修而已矣。此平世之士、教诲之人，游居学者之所好也。语大功，立大名，礼君臣，正上下，为治而已矣。此朝廷之士、尊主强国之人，致功并兼者之所好也。就薮泽，处闲旷，钓鱼闲处，无为而已矣。此江海之士，避世之人，闲暇者之所好也。吹呴呼吸，吐故纳新，熊经鸟申，为寿而已矣。此道引之士、养形之人，彭祖寿考者之所好也。",
          "zhushu": "此数子者，所好不同，恣其所好，各之其方，亦所以为逍遥也。然此仅各自得，焉能靡所不树哉？若夫使万物各得其分而不自失者，故当付之无所执为也。○刻意，司马云：刻，削也。峻其意也。案：谓削意令峻也。广雅云：意，志也。行，下孟反。离，力智反。论，力困反。怨诽，非谓反，徐音非。李云：非世无道，怨己不遇也。亢，苦浪反。李云：穷高曰亢。稿，苦老反。赴渊，司马云：枯槁若鲍焦介推，赴渊若申徒狄。好，呼报反，下及注皆同。治，直吏反，下同。朝，直遥反。薮，素口反。闲，音闲，下同。钓，本或作魡，同雕叫反。呴，况于反，字亦作喣。吸，许及反。吐故纳新：李云：吐故气，纳新气也。熊经如字，李古定反。司马云：若熊之攀树而引气也。鸟申，如字，郭音信。司马云：若鸟之嚬呻也。道引，音导。下同。李云：导气令和，引体令柔。数，所主反。仅，其靳反。焉，于虔反。"
        },
        {
          "paragraph": "若夫不刻意而高，无仁义而修，无功名而治，无江海而闲，不道引而寿，",
          "zhushu": "所谓自然。"
        },
        {
          "paragraph": "无不忘也，无不有也。",
          "zhushu": "忘故能有，若有之，则不能救其忘矣。故有者，非有之而有也，忘而有之也。"
        },
        {
          "paragraph": "澹然无极而众美从之。",
          "zhushu": "若厉己以为之，则不能无极而众恶生。○澹，大暂反，徐音谈。然，一本作澹而。"
        },
        {
          "paragraph": "此天地之道、圣人之德也。",
          "zhushu": "不为万物而万物自生者，天地也。不为百行而百行目成者，圣人也。○行，下孟反，下及篇末百行同。"
        },
        {
          "paragraph": "故曰：夫恬惔寂漠，虚无无为，此天地之平而道德之质也。",
          "zhushu": "非夫寂漠无为也，则危其平而丧其质也。○惔，大暂反，徐音谈，下皆同。质，正也。丧，息浪反，下同。"
        },
        {
          "paragraph": "故曰圣人休休焉，则平易矣。",
          "zhushu": "休乎恬惔寂漠，息平，虚无无为，则虽历乎险阻之变，常平夷而无难。○休，虚求反，息也，下及注同。易，以豉反，下及注皆同。难，乃旦反，下同。"
        },
        {
          "paragraph": "平易则恬惔矣。",
          "zhushu": "患难生于有为，有为亦生于患难，故平易恬惔交相成也。"
        },
        {
          "paragraph": "平易恬惔，则忧患不能入，邪气不能袭，",
          "zhushu": "泯然与正理俱徃。○邪，似嗟反，下同。"
        },
        {
          "paragraph": "故其德全而神不亏。",
          "zhushu": "夫不平不惔者，岂唯伤其形哉？神德并丧于内也。"
        },
        {
          "paragraph": "故曰：圣人之生也天行，",
          "zhushu": "任自然而运动。"
        },
        {
          "paragraph": "其死也物化。",
          "zhushu": "蜕然无所系。○蜕，音帨，又始锐反。"
        },
        {
          "paragraph": "静而与阴同德，动而与阳同波。",
          "zhushu": "动静无心，而付之阴阳也。"
        },
        {
          "paragraph": "不为福先，不为祸始。感而后应，",
          "zhushu": "无所唱也。"
        },
        {
          "paragraph": "迫而后动，",
          "zhushu": "会至乃动。"
        },
        {
          "paragraph": "不得已而后起。",
          "zhushu": "任理而起，吾不得巳也。"
        },
        {
          "paragraph": "去知与故，循天之理。",
          "zhushu": "天理自然，知故无为乎其间。○去，起吕反。"
        },
        {
          "paragraph": "故无天灾，",
          "zhushu": "灾生于违天。"
        },
        {
          "paragraph": "无物累，",
          "zhushu": "累生逆物。"
        },
        {
          "paragraph": "无人非，",
          "zhushu": "与人同者，众必是焉。"
        },
        {
          "paragraph": "无鬼责。",
          "zhushu": "同于自得，故无责。"
        },
        {
          "paragraph": "其生若浮，其死若休。",
          "zhushu": "泛然无所惜也。"
        },
        {
          "paragraph": "不思虑，",
          "zhushu": "付之天理。"
        },
        {
          "paragraph": "不豫谋。",
          "zhushu": "理至而应，"
        },
        {
          "paragraph": "光矣而不耀，",
          "zhushu": "用天下之自光，非吾耀也。"
        },
        {
          "paragraph": "信矣而不期。",
          "zhushu": "用天下之自信，非吾期也。"
        },
        {
          "paragraph": "其寝不梦，其觉无忧。其神纯粹，",
          "zhushu": "一无所欲。○觉，古孝反。粹，虽遂反。"
        },
        {
          "paragraph": "其魂不罢。",
          "zhushu": "有欲乃疲。○罢，音皮。"
        },
        {
          "paragraph": "虚无恬惔，乃合天德。",
          "zhushu": "乃与天地合恬惔之德也。"
        },
        {
          "paragraph": "故曰：悲乐者，德之邪；喜怒者，道之过；好恶者，德之失。故心不忧乐，德之至也；",
          "zhushu": "至德常适，故情无所槩。○乐音洛，下同。恶，乌路反。"
        },
        {
          "paragraph": "一而不变，静之至也；",
          "zhushu": "静而一者，不可变也。"
        },
        {
          "paragraph": "无所于忤，虚之至也；",
          "zhushu": "其心豁然确尽，乃无纤介之违。○忤，五故反。确，苦角反。介音界。"
        },
        {
          "paragraph": "不与物交，淡之至也；",
          "zhushu": "物自来耳，至淡者无交物之情。"
        },
        {
          "paragraph": "无所于逆，粹之至也。",
          "zhushu": "若杂乎浊欲，则有所不顺。"
        },
        {
          "paragraph": "故曰：形劳而不休则弊，精用而不已则劳，劳则竭。",
          "zhushu": "物皆有当，不可失也。"
        },
        {
          "paragraph": "水之性，不杂则清，莫动则平；郁闭而不流，亦不能清，天德之象也。",
          "zhushu": "象天德者，无心而阶会也。"
        },
        {
          "paragraph": "故曰：纯粹而不杂，",
          "zhushu": "无非至当之事也。"
        },
        {
          "paragraph": "静一而不变，",
          "zhushu": "常在当上住。"
        },
        {
          "paragraph": "淡而无为，",
          "zhushu": "与会俱而巳矣。"
        },
        {
          "paragraph": "动而以天行，",
          "zhushu": "若夫逐欲而动，人行也。"
        },
        {
          "paragraph": "此养神之道也。夫有干越之剑者，柙而藏之，不敢用也，寳之至也。",
          "zhushu": "况敢轻用其神乎？○干越之剑，司马云：干，吴也。吴、越出善剑也。季云：干谿，越山出，名剑。案：吴有谿名干谿，越有山名若耶，并出善铁，铸为名剑也。柙，户甲反。"
        },
        {
          "paragraph": "精神四达并流，无所不极，上际于天，下蟠于地，",
          "zhushu": "夫体天地之极，应万物之数，以为精神者，故若是矣。若是而有落天地之功者，任天行耳，非轻用也。○蟠音盘，郭音烦。"
        },
        {
          "paragraph": "化育万物，不可为象，",
          "zhushu": "所育无方。"
        },
        {
          "paragraph": "其名为同帝。",
          "zhushu": "同天帝之不为。"
        },
        {
          "paragraph": "纯素之道，唯神是守。守而勿失，与神为一。",
          "zhushu": "常以纯素守乎至寂，而不荡于外，则㝠也。"
        },
        {
          "paragraph": "一之精通，合于天伦。",
          "zhushu": "精者，物之真也。"
        },
        {
          "paragraph": "野语有之曰：“众人重利，廉士重名，贤士尚志，圣人贵精。”",
          "zhushu": "与神为一，非守神也。不远其精，非贵精也，然其迹则贵守之也。"
        },
        {
          "paragraph": "故素也者，谓其无所与杂也；纯也者，谓其不亏其神也。",
          "zhushu": "苟以不亏为纯，则虽百行同举，万变参备，乃至纯也。苟以不杂为素，则虽龙章凤姿，倩乎有非常之观，乃至素也。若不能保其自然之质，而杂乎外饰，则虽犬羊之鞹，庸得谓之纯素哉？○倩，七练反。观，古唤反。鞹，苦郭反。"
        },
        {
          "paragraph": "能体纯素，谓之真人。",
          "zhushu": ""
        }
      ]
    }
  ]
}