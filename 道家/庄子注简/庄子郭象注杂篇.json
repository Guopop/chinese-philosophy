{
  "name": "庄子郭象注庚桑楚第二十三",
  "author": "战国•庄周",
  "chapters": [
    {
      "name": "庚桑楚第二十三",
      "paragraphs": [
        {
          "paragraph": "",
          "zhushu": "音义曰：以人名篇。"
        }
      ]
    },
    {
      "name": "",
      "paragraphs": [
        {
          "paragraph": "老聃之役，有庚桑楚者，偏得老聃之道，以北居畏垒之山。其臣之画然知者去之，其妾之挈然仁者远之，",
          "zhushu": "画然饰知，挈然矜仁。○老聃之役，司马云：役，学徒弟子也。广雅云：役，使也。庚桑楚，司马云：楚名。庚桑，姓也。太史公书作亢桑。偏向音篇。畏，本或作崴，又作猥，同乌罪反。向，于鬼反。垒，崔本作累，同力罪反。向，良裴反。李云：崴垒，山名也。或云在鲁，又云在梁州。画音获。知音智，注同。挈，本又作契，同苦计反。向云：知也，又苦结反。广雅云：提也。远，于万反。司马云：言人以仁智为臣妾，庚桑悉弃仁智也。"
        },
        {
          "paragraph": "拥肿之与居，",
          "zhushu": "拥、肿，朴也。○拥，于勇反。肿，章勇反，本亦作踵。"
        },
        {
          "paragraph": "鞅掌之为使。",
          "zhushu": "鞅掌自得。○鞅，于丈反，崔云：拥肿无知貌。鞅掌，不仁意。向云：二句朴累之谓。司马云：皆丑貌也。"
        },
        {
          "paragraph": "居三年，畏垒大壤。畏垒之民相与言曰：“庚桑子之始来，吾洒然异之。",
          "zhushu": "异其弃智而任愚。○壤，而掌反，本又作穰，崔本同，又如羊反，广雅云：丰也。洒，素殄反，又悉礼反，崔、李云：惊貌。向，苏狼反。"
        },
        {
          "paragraph": "今吾日计之而不足，岁计之而有余。",
          "zhushu": "夫与四时俱者无近功○日计之而不足，向云：无旦夕小利也。岁计之而有余，向云顺时而大穰也。"
        },
        {
          "paragraph": "庶几其圣人乎！子胡不相与尸而祝之，社而稷之乎？”庚桑子闻之，南面而不释然。弟子异之。庚桑子曰：“弟子何异于予？夫春气发而百草生，正得秋而万寳成。夫春与秋，岂无得而然哉？天道已行矣。",
          "zhushu": "夫春秋生成，皆得自然之道，故不为也。○正得秋而万寳成，天地以万物为寳，至秋而成也。元嘉本作万寳，大道巳行矣。本或作天道。"
        },
        {
          "paragraph": "吾闻至人，尸居环堵之室，而百姓倡狂不知所如往",
          "zhushu": "直自往耳，非由知也。○环，如字，广雅云：圆也。堵，丁鲁反。司马云：一丈曰堵。环堵者，面各一丈，言小也。"
        },
        {
          "paragraph": "今以畏垒之细民，而窃窃焉欲俎豆予于贤人之间，我其杓之人邪。",
          "zhushu": "不欲为物标杓。○俎，侧吕反。崔云：俎豆食我于众人闲。杓，郭音的，又匹么反，又音吊，广雅云：树末也。王云：斯由已为人准的也。向云：马氏作魡，音的。标，必遥反，一音必小反。"
        },
        {
          "paragraph": "吾是以不释于老聃之言。”",
          "zhushu": "聃云：功成事遂，而百姓皆谓我自尔，今畏垒反此，故不释然。"
        },
        {
          "paragraph": "弟子曰：“不然。夫寻常之沟，巨鱼无所还其体，而鲵䲡为之制；步仞之丘陵，巨兽无所隐其躯，而孽狐为之祥。",
          "zhushu": "弟子谓大人必有丰禄也。○寻常之沟，八尺曰寻，倍寻曰常。寻常之沟，则周礼洫浍之广深也。洫广深八尺，浍广二寻，深二仞也。还音旋，回也。崔本作逮。鲵，五兮反。䲡音秋。为之制。广雅云：制，折也。谓小鱼得曲折也。王云：制谓擅之也。鲵䲡专制于小沟也。步仞，六尺为步，七尺曰仞，广一步，高一仞也。孔安国云：八尺曰仞。小尔雅云：四尺曰仞。孽，鱼竭反。狐为之祥。李云：祥，怪也。狐狸憙为妖孽，言各有宜不失，则大人有丰禄也。王云：野狐依之作妖祥也。崔云：蛊狐以小丘为善也。祥，善也。"
        },
        {
          "paragraph": "且夫尊贤授能，先善与利，自古尧舜以然，而况畏垒之民乎？夫子亦听矣。”庚桑子曰：“小子来。夫函车之兽，介而离山，则不免于罔罟之患。吞舟之鱼，砀而失水，则蚁能苦之。故鸟兽不厌高，鱼鼈不厌深。",
          "zhushu": "去利远害乃全。○函音含。车之兽，李云：兽大如车也。一云：大容车。介音戒。广雅云：独也。又古黠反，一本作分，谓分张也。元嘉本同。离，力智反，下注同。吞，敕恩反，又音天。砀而失水，徒浪反，谓砀溢而失水也。崔本作去水陆居也。蚁，鱼绮反。苦，如字。向云：马氏作最，又作穷。"
        },
        {
          "paragraph": "夫全其形生之人，藏其身也，不厌深眇而已矣。",
          "zhushu": "若婴身于利禄，则粗而浅。○眇，弥小反。粗，七奴反，后皆同。"
        },
        {
          "paragraph": "且夫二子者，又何足以称扬哉。",
          "zhushu": "二子谓尧、舜。○二子，向、崔、郭皆云尧、舜也。"
        },
        {
          "paragraph": "是其于辩也，将妄凿垣墙而殖蓬蒿也。",
          "zhushu": "将令后世妄行穿凿，而殖秽乱也。○蓬，蒲空反。令，力呈反。"
        },
        {
          "paragraph": "简发而栉，数米而炊，",
          "zhushu": "理锥刀之末也。○而栉，庄笔反，又作扻，亦作楖，皆同。郭音节，徐侧冀反。数，色主反。炊，昌垂反。向云：理于小利也。"
        },
        {
          "paragraph": "窃窃乎又何足以济世哉。",
          "zhushu": "混然一之，无所治为乃济。○窃窃，如字，司马云：细语也。一云计校之貌。崔本作察察。"
        },
        {
          "paragraph": "举贤则民相轧，",
          "zhushu": "将戾拂其性，以待其所尚。○轧，乌黠反。向音乙。拂，符弗反。"
        },
        {
          "paragraph": "任知则民相盗，",
          "zhushu": "真不足而以知继之，则伪矣。伪以求生，非盗如何。○知音智，注同。"
        },
        {
          "paragraph": "之数物者，不足以厚民。民之于利甚勤，子有杀父，臣有杀君，正昼为盗，日中穴阫。",
          "zhushu": "无所复顾。○杀音试，本又作弑，下同。阫，普回反。向音裴，云：阫，墙也。言无所畏忌。"
        },
        {
          "paragraph": "吾语汝，大乱之本，必生于尧舜之间，其末存乎千世之后。千世之后，其必有人与人相食者也。”",
          "zhushu": "尧舜遗其迹，饰伪播其后，以致斯弊。○语，羔据反。女音汝，后皆放此。"
        },
        {
          "paragraph": "南荣跦蹴然正坐曰：“若跦之年者已长矣，将恶乎托业以及此言邪？”庚桑子曰：“全汝形，",
          "zhushu": "守其分也。○南荣跦，昌于反。向音畴，一音绍俱反，徐直俱反，又敕俱反，又处由反，李云：庚桑弟子也。汉书古今人表作南荣畴，或作俦，又作寿。淮南作南荣帱，云：敕蹻趹步，百舍不休，亦作畴。蹴，子六反。长，丁丈反。恶音乌。分，扶问反，后以意求之。"
        },
        {
          "paragraph": "抱汝生，",
          "zhushu": "无揽乎其生之外也。"
        },
        {
          "paragraph": "无使汝思虑营营。若此三年，则可以及此言也。”南荣跦曰：“目之与形，吾不知其异也，而盲者不能自见；耳之与形，吾不知其异也，而聋者不能自闻。心之与形，吾不知其异也，而狂者不能自得。",
          "zhushu": "目与目，耳与耳，心与心，其形相似，而所能不同。苟有不同，则不可强相法效也。○思，息吏反，下同。强，其丈反，下章可强同。"
        },
        {
          "paragraph": "形之与形，亦辟矣，",
          "zhushu": "未有闭之。○辟，婢亦反，开也。崔云：相著也。音必亦反。"
        },
        {
          "paragraph": "而物或间之邪，欲相求而不能相得？",
          "zhushu": "两形虽开，而不能相得，将有间也。○间，间厕之间，注同。"
        },
        {
          "paragraph": "今谓跦曰：‘全汝形，抱汝生，勿使汝思虑营营。’跦勉闻道达耳矣。”",
          "zhushu": "早闻形隔，故难化也。○勉，崔、向云：勉，强也。本或作晚。达耳，崔：向云：仅达于耳，未彻入于心也。"
        },
        {
          "paragraph": "庚桑子曰：“辞尽矣。曰：‘奔蜂不能化藿蠋，越鸡不能伏鹄卵，鲁鸡固能矣。’鸡之与鸡，其德非不同也，有能与不能者，其才固有巨小也。今吾才小，不足以化子，子胡不南见老子？”南荣跦赢粮，七日七夜至老子之所。老子曰：“子自楚之所来乎？”南荣跦曰：“唯。”老子曰：子何与人皆来之众也？",
          "zhushu": "挟三言而来故。○奔蜂，孚恭反，司马云：奔蜂，小蜂也，一云士蜂。藿蠋，音蜀，司马云：豆藿中大青虫也。越鸡，司马、向云：小鸡也，或云：荆鸡也。伏，扶又反。鹄，本亦作鹤，同户各反，一音户沃反。卵，力管反。鲁鸡，向云：大鸡也，今蜀鸡也。赢音盈。案方言：赢，儋也。齐、楚、陈、宋之间谓之赢，一音果。唯，惟癸反。挟音恊。"
        },
        {
          "paragraph": "南荣跦惧然顾其后。老子曰：“子不知吾所谓乎？”南荣跦俯而惭，仰而叹曰：“今者吾忘吾答，因失吾问。”老子曰：“何谓也？”南荣跦曰：“不知乎？人谓我朱愚，知乎？反愁我躯。不仁则害人，仁则反愁我身；不义则伤彼，义则反愁我己。我安逃此而可？此三言者，　之所患也，愿因楚而问之。”老子曰：“向吾见若眉睫之间，吾因以得汝矣。今汝又言而信之，若规规然若丧父母，揭竿而求诸海也。汝亡人哉，惘惘乎，汝欲反汝情性而无由入，可怜哉！”南荣跦请入就舍，召其所好，去其所恶。十日自愁，复见老子。老子曰：“汝目洒濯，孰哉郁郁乎？然而其中津津乎犹有恶也。夫外韄者不可繁而捉，将内揵，内韄者不可缪而捉，将外揵。",
          "zhushu": "揵，关揵也。耳目，外也。心术，内也。夫全形抱生，莫若忘其心术，遗其耳目。若乃声色韄于外，则心术塞于内；欲恶韄于内，则耳目丧于外，固必无得无失而后为通也。○惧向，纪具反，本又作戄，音同，又况缚反。吾问，元嘉本问作闻。向本又作向，同。睫音接，释名云：目毛也。规规，李云：失神貌。一云：细小貌。丧，息浪反，注同。揭其列，其谒二反。竿，音干。求诸海，向云：言以短小之物，欲测深大之域也。女亡人，崔云：丧亡性情之人也。好，呼报反。去，起吕反。恶，乌路反，注同。复，扶又反。濯，丈角反。郁郁，崔云：孰洒貌。津津，如字。崔本作律律，云：恶貌。有恶，李云：恶计未尽也。获，向音霍。崔云：恢廓也。又如字。本亦作韄，音获，又乙虢反，又乌邈反，又音羁。李云：䌸也。三苍云：佩刀靶韦也。捉，徐侧角反。崔作促，云：迫促也。揵，郭其辇反，徐其偃反，关也。向云：闲也。又音蹇，下同。缪，莫侯反，又音稠，结也。崔向云：绸缪也。"
        },
        {
          "paragraph": "外内韄者，道德不能持，而况放道而行者乎。”",
          "zhushu": "偏韄由不可，况外内俱韄乎？将耳目眩惑于外，而心术流荡于内，虽繁手以执之，绸缪以持之，弗能止也。○放如字。向，方往反，云。依也。"
        },
        {
          "paragraph": "南荣跦曰：“里人有病，里人问之，病者能言其病，然其病病者犹未病也。若跦之闻大道，譬犹饮药以加病也。跦愿闻卫生之经而已矣。老子曰：卫生之经，能抱一乎？",
          "zhushu": "不离其性。○加如字。元嘉本作如病。崔本作驾。云。加也。卫生。李云。防卫其生。令合道也。"
        },
        {
          "paragraph": "能勿失乎？",
          "zhushu": "还自得也。"
        },
        {
          "paragraph": "能无卜筮而知吉凶乎？",
          "zhushu": "当则吉，过则凶，无所卜也。○当，丁浪反，后放此。"
        },
        {
          "paragraph": "能止乎？",
          "zhushu": "止于分也。"
        },
        {
          "paragraph": "能已乎？",
          "zhushu": "无追故迹。"
        },
        {
          "paragraph": "能舍诸人而求诸己乎？",
          "zhushu": "全我而不效彼。○舍音舍，下同。"
        },
        {
          "paragraph": "能翛然乎？",
          "zhushu": "无停迹也。○翛音萧，徐始六反，又音育，崔本作随，云：顺也。"
        },
        {
          "paragraph": "能侗然乎？",
          "zhushu": "无节碍也。○侗，本又作洞，大董反，又音恸。向，敕动反，云直而无累之谓。三苍云：壳，直貌。崔同，字林云：大也。碍，五代反。"
        },
        {
          "paragraph": "能儿子乎？儿子终日嗥而嗌不嗄，和之至也。",
          "zhushu": "任声之自出，不由于喜怒。○噑，户羔反，本又作号，音同。而嗌音益，崔云：喉也。司马云：咽也。李音厄，谓噎也。一本作而不嗌。案：如李音有不字。嗄，于迈反，本又作嚘，徐音忧。司马云：楚人谓啼极无声为嗄。崔本作喝，云：哑也。"
        },
        {
          "paragraph": "终日握而手不捏，共其德也。",
          "zhushu": "任手之自握，非独得也。○握，李云。卷手曰握。捏，五礼反。向音艺。崔云：寄也。广雅云：捉也。共其如字。崔云：壹也。"
        },
        {
          "paragraph": "终日视而目不瞬，偏不在外也。",
          "zhushu": "任目之自见，非系于色也。○瞬，字又作𣊬，同音舜，动也。本或作瞋，莫经反。偏，徐音篇。"
        },
        {
          "paragraph": "行不知所之，",
          "zhushu": "任足之自行无所趣。"
        },
        {
          "paragraph": "居不知所为，",
          "zhushu": "纵体而自任也。"
        },
        {
          "paragraph": "与物委蛇",
          "zhushu": "斯顺之也。○委，于危反。蛇，以支反。"
        },
        {
          "paragraph": "而同其波。",
          "zhushu": "物波亦波。"
        },
        {
          "paragraph": "是卫生之经已。”南荣跦曰：“然则是至人之德已乎？”",
          "zhushu": "若能自改而用此言，便欲自谓至人之德。"
        },
        {
          "paragraph": "曰：“非也。是乃所谓氷解冻释者能乎？",
          "zhushu": "明非自尔。○解，音蟹。"
        },
        {
          "paragraph": "夫至人者，相与交食乎地而交乐乎天，",
          "zhushu": "自无其心，皆与物共○交，崔云：交，俱也。李云：共也。乐音洛。"
        },
        {
          "paragraph": "不以人物利害相撄，不相与为怪，不相与为谋，不相与为事，翛然而往，侗然而来，是谓卫生之经已。”曰：“然则是至乎？”",
          "zhushu": "谓巳便可得此言而至邪？○撄，于营反，徐又音躯，广雅云：乱也。崔云：犹贯也。"
        },
        {
          "paragraph": "曰：“未也。吾固告汝曰：‘能儿子乎？’",
          "zhushu": "非以此言为不至也，但能闻而学者，非自至耳。苟不自至，则虽闻至言，适可以为经，胡可得至哉？故学者不至，至者不学也。"
        },
        {
          "paragraph": "儿子动不知所为，行不知所之，身若槁木之枝，而心若死灰。若是者，祸亦不至，福亦不来。祸福无有，恶有人灾也。”",
          "zhushu": "祸福生于失得，人灾由于爱恶。今槁木死灰，无情之至，则爱恶失得无自而来。○槁，苦老反。恶有，音乌。爱恶，乌路反，下同。"
        },
        {
          "paragraph": "宇泰定者，发乎天光。",
          "zhushu": "夫德与泰然而定，则其所发者天光耳，非人耀。○宇泰定，王云：宇，器宇也。谓器宇间泰，则静定也。"
        },
        {
          "paragraph": "发乎天光者，人见其人。",
          "zhushu": "天光自发，则人见其人，物见其物，物各自见而不见彼，所以泰然而定也。"
        },
        {
          "paragraph": "人有修者，乃今有恒。",
          "zhushu": "人而修人，则自得矣，所以常泰。"
        },
        {
          "paragraph": "有恒者，人舍之，天助之。",
          "zhushu": "常泰，故能反居我宅，而自然获助也。"
        },
        {
          "paragraph": "人之所舍，谓之天民。天之所助，谓之天子。",
          "zhushu": "出则天子，处则天民，此二者俱以泰然而自得之，非为而得之也。"
        },
        {
          "paragraph": "学者，学其所不能学也；行者，行其所不能行也；辩者，辩其所不能辩也。",
          "zhushu": "凡所能者，虽行非为，虽习非学，虽言非辩。○学者，学其所不能学也。言人皆欲学其所不能，知凡所能者，故是能于所能。夫能于所能者，则虽习非习也。"
        },
        {
          "paragraph": "知止乎其所不能知，至矣。",
          "zhushu": "所不能知，不可强知，故止斯至也。"
        },
        {
          "paragraph": "若有不即是者，天钧败之。",
          "zhushu": "意虽欲为，为者必败，理终不能。○败，补迈反，或作则，元嘉本作则。"
        },
        {
          "paragraph": "备物以将形，",
          "zhushu": "因其自备而顺其成形。○备，具也。将，顺也。"
        },
        {
          "paragraph": "藏不虞以生心，",
          "zhushu": "心自生耳，非虞而出之。虞者，亿度之谓。○度，待洛反。"
        },
        {
          "paragraph": "敬中以达彼，",
          "zhushu": "理自达彼耳，非慢中而敬外。"
        },
        {
          "paragraph": "若是而万恶至者，皆天也，",
          "zhushu": "天理自有穷通。"
        },
        {
          "paragraph": "而非人也，",
          "zhushu": "有为而致恶者，乃是人。"
        },
        {
          "paragraph": "不足以滑成，",
          "zhushu": "安之若命，故其成不滑。○滑，音骨。"
        },
        {
          "paragraph": "不可内于灵台。",
          "zhushu": "灵台者，心也。清畅，故忧患不能入。○灵台。案：谓心有灵智，能任持也。许慎云：人心以上气所往来也。"
        },
        {
          "paragraph": "灵台者，有持，",
          "zhushu": "有持者，谓不动于物耳，其实非持。"
        },
        {
          "paragraph": "而不知其所持，",
          "zhushu": "若知其所持，则持之。"
        },
        {
          "paragraph": "而不可持者也。",
          "zhushu": "持则失也。"
        },
        {
          "paragraph": "不见其诚己而发，",
          "zhushu": "此妄发作○不见其诚已而发，谓不自照其内而外驰也。"
        },
        {
          "paragraph": "毎发而不当。",
          "zhushu": "发而不由巳，诚何由而当○毎发而不当，丁浪反，尔雅云：每，虽也。谓虽有发动，不中当。"
        },
        {
          "paragraph": "业入而不舍，",
          "zhushu": "事不居其分内。"
        },
        {
          "paragraph": "毎更为失。",
          "zhushu": "发由已诚，乃为得也。"
        },
        {
          "paragraph": "为不善乎显明之中者，人得而诛之；为不善乎幽闲之中者，鬼得而诛之。明乎人明乎鬼者，然后能独行。",
          "zhushu": "幽显无愧于心，则独行而不惧。○闲音闭。"
        },
        {
          "paragraph": "劵内者行乎无名。",
          "zhushu": "劵，分也。夫游于分内者，行不由于名。○劵，字又作卷，徐音劝。劵分，符问反，下同。崔云：劵，分明也。则宜，方云反。"
        },
        {
          "paragraph": "劵外者志乎期费。",
          "zhushu": "有益无益，期欲损巳以为物也。○期费，芳贵反，下同。广雅云：期，卒也。费，耗也。言若存分外而不止者，卒有所费耗也。为，于伪反。"
        },
        {
          "paragraph": "行乎无名者，唯庸有光。",
          "zhushu": "本有斯光，因而用之。"
        },
        {
          "paragraph": "志乎期费者，唯贾人也。",
          "zhushu": "虽巳所无，犹借彼而贩卖也。○贾音古。"
        },
        {
          "paragraph": "人见其跂，犹之魁然。",
          "zhushu": "夫期费者，人巳见其跂矣，而犹自以为安○人见其跂，犹之魁苦回反，安也。一云主也。然谓众人巳见其跂，求分外而犹自安，可羞愧之甚也。"
        },
        {
          "paragraph": "与物穷者物入焉，",
          "zhushu": "穷，谓终始。"
        },
        {
          "paragraph": "与物且者，其身之不能容。焉能容人。",
          "zhushu": "且谓劵外而跂者。跂者不立，焉能自容？不能自容，焉能容人？人不获容则去也。○物且，且，始也。焉，于虔反，注同。"
        },
        {
          "paragraph": "不能容人者无亲。无亲者尽人。",
          "zhushu": "身且不能容，则虽已非已，况能有亲乎？故尽是他人。"
        },
        {
          "paragraph": "兵莫憯于志，镆䥺为下。",
          "zhushu": "夫志之所撄，樵火疑水，故其为兵甚于剑戟也。○憯，七坎反，广雅云：痛也。元嘉本作潜。镆音莫。䥺，也嗟反。镆䥺，良剑名。"
        },
        {
          "paragraph": "寇莫大于阴阳，无所逃于天地之间。非阴阳贼之，心则使之也。",
          "zhushu": "心使气则阴阳征结于五藏，而所在皆阴阳也，故不可逃。○藏，才浪反，后皆放此。"
        },
        {
          "paragraph": "道通，其分也，其成也毁也。",
          "zhushu": "成毁无常分，而道皆通。○分，符问反，注及下皆同，一音方云反。"
        },
        {
          "paragraph": "所恶乎分者，其分也以备；",
          "zhushu": "不守其分而求备焉，所以恶分也。○恶，乌路反，下及注皆同。"
        },
        {
          "paragraph": "所以恶乎备者，其有以备。",
          "zhushu": "本分不备而有以求备，所以恶备也。若其本分素备，岂恶之哉。"
        },
        {
          "paragraph": "故出而不反，见其鬼；",
          "zhushu": "不反，守其分内，则其死不久○故出而不反，谓情识外驰，而不反观于内也。见其鬼，王云：永沦危殆，资死之术巳行及之，故曰见鬼也。"
        },
        {
          "paragraph": "出而得，是谓得死。",
          "zhushu": "不出而无得乃得生○出而得是谓得死。若情识外驰以为得者。是曰得死耳非理也。"
        },
        {
          "paragraph": "灭而有实，鬼之一也，",
          "zhushu": "巳灭其性矣。虽有斯生。何异于鬼○灭而有实。鬼之一也。广雅云。灭殄也。尽也。实塞也。既殄塞纯朴之道。而外驰浇薄之境。虽复行尸于世。与鬼何别。故云鬼一也。"
        },
        {
          "paragraph": "以有形者象无形者而定矣。",
          "zhushu": "虽有斯形，苟能旷然无懐，则生全而形定也。"
        },
        {
          "paragraph": "出无本，",
          "zhushu": "欻然自生非有本。"
        },
        {
          "paragraph": "入无窍，",
          "zhushu": "欻然自死，非有根○。出无本，入无窍。苦吊反。出，生也。入，死也。本，始也。窍，孔也。所以知有形累于无形者，以其出入无本窍故也。欻，训勿反。"
        },
        {
          "paragraph": "有实而无乎处，有长而无乎本剽。有所出而无窍者，有实。",
          "zhushu": "言出者，自有实耳。其所出无根窍以出之。○处，昌据反，下注同。长，丁丈反，増也，又如字，下注同。剽，本亦作摽，同甫小反，崔云：未也。李抪遥反，徐又敷遥反，下同。所出。夫生，必有所出也，而无此，明所出是无也。既是无矣，何能有所出邪？窍者有实，既言有窍，窍必有实，求实不得，窍亦无也。"
        },
        {
          "paragraph": "有实而无乎处者，宇也；",
          "zhushu": "宇者有四方上下，而四方上下未有穷处○有实而无乎处者，宇也。三苍云：四方上下为宇，宇虽有实，而无定处可求也。"
        },
        {
          "paragraph": "有长而无本剽者，宙也。",
          "zhushu": "宙者，有古今之长，而古今之长无极○有长而无本剽者，宙也。三苍云：往古来今曰宙。说文曰：舟舆所极覆为宙。长犹増也。本，始也。宙虽有増长，亦不知其始末所至者也。"
        },
        {
          "paragraph": "有乎生，有乎死；有乎出，有乎入。入出而无见其形，",
          "zhushu": "死生出入，皆欻然自尔，无所由，故无所见其形。"
        },
        {
          "paragraph": "是谓天门。",
          "zhushu": "天门者，万物之都名。也。谓之天门，犹云众妙之门也。"
        },
        {
          "paragraph": "天门者，无有也。万物出乎无有。",
          "zhushu": "死生出入，皆欻然自尔，未有为之者也。然则聚散隐显，故有出入之名。徒有名耳，竟无出入，门其安在乎？故以无为门，以无为门，则无门也。"
        },
        {
          "paragraph": "有不能以有为有，",
          "zhushu": "夫有之未生，以何为生乎？故必自有耳，岂有之所能有乎？"
        },
        {
          "paragraph": "必出乎无有，",
          "zhushu": "此所以明有之不能为有而自有耳。非谓无能为有也。若无能为有。何谓无乎。"
        },
        {
          "paragraph": "而无有一无有。",
          "zhushu": "一无有则遂无矣。无者遂。无，则有自欻生明矣。"
        },
        {
          "paragraph": "圣人藏乎是，",
          "zhushu": "任其自生而不生生。"
        },
        {
          "paragraph": "古之人，其知有所至矣。恶乎至？有以为未始有物者，至矣，尽矣，弗可以加矣。其次以为有物矣，将以生为丧也，",
          "zhushu": "丧其散而之乎聚也。○恶音乌。丧，息浪反，注同。"
        },
        {
          "paragraph": "以死为反也，",
          "zhushu": "还，融液也。○液音亦。"
        },
        {
          "paragraph": "是以分已。",
          "zhushu": "虽欲均之，然巳分矣。○分，方云反，注同。"
        },
        {
          "paragraph": "其次曰始无有，既而有生，生俄而死，以无有为首，以生为体，以死为尻。孰知有无死生之一守者，吾与之为友。是三者虽异，公族也，",
          "zhushu": "或有而无之，或有而一之，或分而齐之，故谓三也。此三者虽有尽与不尽，然俱能无是非于胸中，故谓之公族。○为尻，苦羔反。"
        },
        {
          "paragraph": "昭景也，著戴也，甲氏也，著封也，非一也。",
          "zhushu": "此四者虽公族，然巳非一，则向之三者，巳复差之。○昭、景也。著，丁略反，又张虑反，戴本亦作载，甲氏也。著，张虑反，久也，又丁略反，封也，非一也。一说云：昭、景、甲三者，皆楚同宗也。著戴者，谓著冠，世世处楚朝，为众人所戴仰也。著封者，谓世世处封邑，而光著久也。昭、景、甲三姓虽异，论本则同也。崔云：昭、景二姓，楚之所显，戴皆甲姓显封，虽非一姓，同出公族，喻死生同也。此两说与注不同，𦕅出之耳。复，扶又反。"
        },
        {
          "paragraph": "有生，黬也，",
          "zhushu": "直聚气也。○黬，徐于减反，司马云：乌簟反。云黡，有庛也。有庛者，欲披除之。李乌感反，字林云：釡底黑也。"
        },
        {
          "paragraph": "披然曰移是。",
          "zhushu": "既披然而有分，则各是其所是也。是无常在，故曰移。○披，普皮反。然曰移是。或云缄然聚而生，披然散而死也。"
        },
        {
          "paragraph": "尝言移是，非所言也。",
          "zhushu": "所是之移，已著于言前矣。"
        },
        {
          "paragraph": "虽然，不可知者也。",
          "zhushu": "不言其移，则其移不可知，故试言也。"
        },
        {
          "paragraph": "腊者之有膍胲，可散而不可散也；",
          "zhushu": "物各有用。○腊，力阖反。膍音毗，司马云：牛百叶也。本或作昆，音昆，獐也。胲，古来反，足大指也。崔云：备也。案：腊者，大祭，备物而殽有膍胲，此虽从散礼应具，不可散弃也。"
        },
        {
          "paragraph": "观室者周于寝庙，又适其偃焉，",
          "zhushu": "偃谓屏厕。○偃，于晚反，司马、郭皆云：屏厕也，又于建反。屏，步定反，又必领反，下同。"
        },
        {
          "paragraph": "为是举移是。",
          "zhushu": "寝庙则以飨燕，屏则则以偃溲。当其偃溲，则寝庙之是移于屏厕矣。故是非之移，一彼一此，谁能常之？故至人因而乘之则均耳。○为，于伪反。溲，所留反。"
        },
        {
          "paragraph": "请尝言移是。是以生为本，",
          "zhushu": "物之变化，无时非生，生则所在皆本也。"
        },
        {
          "paragraph": "以知为师，",
          "zhushu": "所知虽异，而各师其知。"
        },
        {
          "paragraph": "因以乘是非，",
          "zhushu": "乘是非者，无是非也。"
        },
        {
          "paragraph": "果有名实。",
          "zhushu": "物之名实，果各自有。"
        },
        {
          "paragraph": "因以已为质，",
          "zhushu": "质，主也。物各谓巳是，足以为是非之主。"
        },
        {
          "paragraph": "使人以为己节，",
          "zhushu": "人皆谓巳。是故莫通。"
        },
        {
          "paragraph": "因以死偿节。",
          "zhushu": "当其所守，非真脱也。○偿，常亮反。广雅云：偿，报也，复也。案：谓杀身以成名节，成而身死，故曰以死偿节。"
        },
        {
          "paragraph": "若然者，以用为知，以不用为愚，以彻为名，以穷为辱。",
          "zhushu": "不能随所遇而安之。○知，音智。"
        },
        {
          "paragraph": "移是，今之人也，",
          "zhushu": "玄古之人，无是无非，何移之有？"
        },
        {
          "paragraph": "是蜩与学鸠同于同也。",
          "zhushu": "同，共，是其所同。○蜩，音条。其，本或作鸒，音同。"
        },
        {
          "paragraph": "蹍市人之足，则辞以放骜，",
          "zhushu": "称巳脱误以谢之。○蹍，女展反，司马、李云：陷也。广雅云：履也。骜，五报反，广雅云：妄也。"
        },
        {
          "paragraph": "兄则以妪，",
          "zhushu": "言妪诩之，无所辞谢。○妪，于禹反，注同。诩，况所反。"
        },
        {
          "paragraph": "大亲则已矣。",
          "zhushu": "明恕素足。"
        },
        {
          "paragraph": "故曰：至礼有不人，",
          "zhushu": "不人者，视人若巳。视人若巳，则不相辞谢，斯乃礼之至也。"
        },
        {
          "paragraph": "至义不物，",
          "zhushu": "各得其宜，则物皆我也。"
        },
        {
          "paragraph": "至知不谋，",
          "zhushu": "谋而后知，非自然知。"
        },
        {
          "paragraph": "至仁无亲，",
          "zhushu": "譬之五蔵，未曽相亲，而仁已至也。○曾，才能反。"
        },
        {
          "paragraph": "至信辟金。",
          "zhushu": "金玉者，小信之质耳，至信则除矣。○辟，必领反，除也，又婢亦反。"
        },
        {
          "paragraph": "彻志之勃，解心之谬，去德之累，达道之塞。贵、富、显、严、名、利六者，勃志也。容，动、色、理、气、意六者，谬心也。恶、欲、喜、怒、哀、乐六者，累德也；去、就、取、与、知、能六者，塞道也。此四六者不荡胸，中则正，正则静，静则明，明则虚，虚则无为而无不为也。",
          "zhushu": "荡，动也。○勃，本又作悖，同必妹反。谬如字，一本作缪，亡侯反，亦音谬。六，起吕反。恶，乌路反。乐音洛。累，古尉反，后注同。知音智。荡，本亦作荡，徒党反，又徒良反，又生良反。"
        },
        {
          "paragraph": "道者，德之钦也。生者，德之光也。性者，生之质也。性之动，谓之为，",
          "zhushu": "以性自动，故称为耳。此乃真为，非有为也。○光，一本作张。"
        },
        {
          "paragraph": "为之伪，谓之失。知者，接也；知者，谟也。知者之所不知，犹睨也。",
          "zhushu": "夫目之能视，非知视而视也。不知视而视，不知知而知耳，所以为自然。若知而后为，则知伪也。○睨，鱼计反，又五礼反，视也。"
        },
        {
          "paragraph": "动以不得已之谓德，",
          "zhushu": "若得巳而动，则为强动者耳，故失也。"
        },
        {
          "paragraph": "动无非我之谓治，",
          "zhushu": "动而效被则乱。○治，直吏反。"
        },
        {
          "paragraph": "名相反而实相顺也。",
          "zhushu": "有彼我之名故反，名得其实则顺。"
        },
        {
          "paragraph": "羿工乎中微而拙乎使人无己誉。",
          "zhushu": "善中则善取誉矣，理常俱。○羿，五计反，徐又户计反。中，丁仲反，注同。誉音余，后章同。"
        },
        {
          "paragraph": "圣人工乎天而拙乎人。",
          "zhushu": "任其自然，天也；有心为之，人也。"
        },
        {
          "paragraph": "夫工乎天而俍乎人者，唯全人能之。",
          "zhushu": "工于天，即俍于人矣，谓之全人。全人则圣人也。○俍音良，崔云：良，工也，又音良。"
        },
        {
          "paragraph": "唯虫能虫，唯虫能天。",
          "zhushu": "能还守虫，即是能天。○唯虫，一本唯作虽，下句亦尔。言虫自能为虫者，天也。"
        },
        {
          "paragraph": "全人恶天，恶人之天，而况吾天乎人乎。",
          "zhushu": "都不知而任之，斯而谓工乎天！○恶天，乌路反，下同。"
        },
        {
          "paragraph": "一雀适羿，羿必得之，威也。",
          "zhushu": "威以取物，物必逃之。○威，崔本作或。"
        },
        {
          "paragraph": "以天下为之笼，则雀无所逃。",
          "zhushu": "天下之物，各有所好。所好各得，则逃将安在？○笼，力东反。好，呼报反，下及注同。"
        },
        {
          "paragraph": "是故汤以胞人笼伊尹，秦穆公以五羊之皮笼百里奚。是故非以其所好笼之而可得者，无有也。介者拸画，外非誉也；",
          "zhushu": "画，所以饰容貌也。则者，之貌。既以亏残，则不复以好丑在攘，故拸而弃之。○胞，本又作庖，白交反。笼伊尹，伊尹好厨，故汤用为庖人。笼百里奚，百里奚好秦而拘于宛，故秦穆公以五羊皮赠之于楚也。或云百里好五色皮裘，故因其所好也。介音界，又云：刖也。又古点正反，广雅云：独也。崔本作瓦移。昼，敕纸反，又音他。久，与𥿄反，本亦作移。司马云：画饰容之具，无是故不复爱之。一云：移，离也。崔云：移画不拘法度也。复，扶六反。"
        },
        {
          "paragraph": "胥靡登高而不惧，遗死生也。",
          "zhushu": "无赖于生，故不畏死。○胥靡，司马云：刑徒人也。一云：癃人也。崔云：腐刑也。"
        },
        {
          "paragraph": "夫复謵不餽而忘人，",
          "zhushu": "不识人之所惜。○复音服，徐扶又反。謵音习。餽，其愧反，广雅云：遗也，一音愧，元嘉本作愧忘人。复者，温复之谓也。謵，玩也。夫人玩习者，虽复小事，皆所至惜。今温复人之所习，既得之矣，而不还归以馈遗之，此至愚不获人之所习者也，无复相为之情，故曰忘人。"
        },
        {
          "paragraph": "忘人，因以为天人矣，",
          "zhushu": "无人之情，则自然为天人。"
        },
        {
          "paragraph": "故敬之而不喜，侮之而不怒者，唯同乎天和者为然。",
          "zhushu": "彼形残胥靡，而犹同乎天和，况天和之自然乎？○侮，亡甫反。"
        },
        {
          "paragraph": "出怒不怒，则怒出于不怒矣。出为无为，则为出于无为矣。",
          "zhushu": "此故是无不能生有，有不能为生之意也。"
        },
        {
          "paragraph": "欲静则平气，欲神则顺心，有为也欲当，则缘于不得已。不得已之类，圣人之道。",
          "zhushu": "平气则静，理足顺心则神功至。缘于不得巳，则所为皆当。故圣人以斯为道，岂求无为于恍惚之外哉。"
        }
      ]
    },
    {
      "name": "徐无鬼第二十四",
      "paragraphs": [
        {
          "paragraph": "",
          "zhushu": "音义曰：以人名篇。"
        }
      ]
    },
    {
      "name": "",
      "paragraphs": [
        {
          "paragraph": "徐无鬼因女商见魏武侯，武侯劳之曰：“先生病矣，苦于山林之劳，故乃肯见于寡人。”徐无鬼曰：“我则劳于君，君有何劳于我？君将盈耆欲，长好恶，则性命之情病矣；君将黜嗜欲，掔好恶，则耳目病矣。",
          "zhushu": "耆欲好恶，内外无可○。徐无鬼，缗山人，魏之隐士也。司马本作缗山人。徐无鬼，女商人名也。李云：无鬼、女商，并魏幸臣，武侯名。击，文侯之子，治安邑。劳之，力报反。唯山林之劳，一字如字，余并下章。并力报反。盈耆，时志反，下注同。长，丁丈反。好，呼报反，下注、下章同。恶，乌路反。下注、下章同。黜，敕律反，退也，本又作出，音同。司马本作出。掔，苦田反，又口闲反。尔雅云：固也。崔云：引去也。司马云：牵也。"
        },
        {
          "paragraph": "我将劳君，君有何劳于我？”武侯超然不对。",
          "zhushu": "不说其言○超然：司马云：犹怅然也。说，音悦，下文大说同。"
        },
        {
          "paragraph": "少焉，徐无鬼曰：“尝语君吾相狗也：下之质，执饱而止，是狸德也；中之质若视日，上之质若亡其一。吾相狗，又不若吾相马也。吾相马，直者中绳，曲者中钩，方者中矩，圆者中规，是国马也，而未若天下马也。天下马有成材，若恤若失，若丧其一。若是者，超轶绝尘，不知其所。”武侯大说而笑。",
          "zhushu": "夫真人之言何逊哉？唯物所好之可也。○语，鱼据反。相，息亮反，下皆同。下之质，一本无质字。执饱而止，司马以执字绝句，云：放下之能执禽也。狸德，谓贪如狐狸也。视日音示，司马本作视，云：视日瞻远也。若亡其一，一，身也。谓精神不动，若无其身也。直者中绳，丁仲反，下皆同。司马云：直谓马齿，曲谓背上，方谓头，圆谓目。成材字亦作才，言自然巳足不湏教习也。恤音恤。失音逸。司马本作佚。李云：恤失，皆惊竦若飞也。丧，息浪反，下章注同。其一，言丧其耦也。轶，李音逸，徐徒列反。崔云：彻也。广雅云：过也。"
        },
        {
          "paragraph": "徐无鬼出，女商曰：“先生独何以说吾君乎？吾所以说吾君者，横说之则以诗书礼乐，从说之则以金板六弢。奉事而大有功者不可为数，而吾君未尝启齿。",
          "zhushu": "是直乐鴳以钟鼓耳，故愁。○说，如字，又始锐反，下皆同。司马作悦，从，子容反。板，本亦作版，薄版反，又如字。六弢，吐刀反。司马、崔云：金版六弢，皆周书篇名。或曰秘韯也。本又作六韬，谓太公六韬，文、武、虎、豹、龙、大也。乐音洛，章末同。鴳，一谏反。"
        },
        {
          "paragraph": "今先生何以说吾君，使吾君说若此乎？”徐无鬼曰：“吾直告之，吾相狗马耳。”女商曰：“若是乎？”曰：“子不闻夫越之流人乎？去国数日，见其所知而喜；",
          "zhushu": "各思其本性之所好。○君说，音悦。越之流人，越，远也。司马云：流人，有罪自流徒者也。数，所主反。"
        },
        {
          "paragraph": "去国旬月，见所尝见于国中者喜；及期年也，见似人者而喜矣。不亦去人滋久，思人滋深乎？",
          "zhushu": "各得其所好则无思，无思则忘其所以喜也。○期音基。"
        },
        {
          "paragraph": "夫逃虚空者，藜藋柱乎鼪鼬之迳，踉位其空，闻人足音跫然而喜矣，而况乎昆弟亲戚之謦欬其侧者乎？",
          "zhushu": "得所至乐，则大悦也。○逃，司马本作廵也。虚空，司马云：故怀家处为空虚也。藜，力西反。藋，徒吊反，本或作𥤊，同。柱，诛矩反。司马云：塞也。鼪音生，又音姓。鼬，由救反。迳，本亦作径。司马云：径，道也。本又作迹，元嘉本作迭，徐音逸。崔云：迭，迹。良位其空，司马云：良，良人，谓廵虚者也。位其空，谓处虚空之间也。良或作踉，音同。跫然，郭巨恭反，李曲恭反，又曲勇反，陈也；徐苦江反，又按扁反。司马云：喜貌。崔云：行人之声而喜。李云：喻武侯之无人君之德，而处在防卫之间，虽临朝侨、厉，愈非其意，及得其所思，犹逃窜之间，人音安能不跫然改貌，释然而喜也？謦，苦顶反，又音罄。欬，苦爱反，一音器。李云：謦欬，喻言笑也。但呼闻所好犹大悦，况骨肉之情，欢之至也。"
        },
        {
          "paragraph": "久矣夫！莫以真人之言謦欬吾君之侧乎！”",
          "zhushu": "所以未尝启齿也。夫真人之言，所以得吾君性也。始得之而喜，久得之则忘。○夫音扶，后放此。"
        },
        {
          "paragraph": "徐无鬼见武侯，武侯曰：“先生居山林，食芧栗，厌葱韭，以宾寡人，久矣夫！今老邪？其欲干酒肉之味邪？其寡人亦有社稷之福邪？”徐无鬼曰：“无鬼生于贫贱，未尝敢饮食君之酒肉，将来劳君也。”君曰：“何哉？奚劳寡人？”曰：“劳君之神与形。”武侯曰：“何谓邪？”徐无鬼曰：“天地之养也一，",
          "zhushu": "不以为君，而恣之无极。○食芧，音序，又食汝反，本亦作芧粟。韭音久，或非，下作者，非也。宾，必刃反，本或作摈。司马云：摈，弃也。又必人反。李云：宾，客也。干，李云：干，求也。社稷之福邪？李云：谓善言嘉谋，可以利社稷也。"
        },
        {
          "paragraph": "登高不可以为长，居下不可以为短。君独为万乘之主，以苦一国之民，以养耳目鼻口，",
          "zhushu": "如此，违天地之平也。○乘，绳证反。"
        },
        {
          "paragraph": "夫神者不自许也。",
          "zhushu": "物与之耳○不自许司马云：许，与也。"
        },
        {
          "paragraph": "夫神者，好和而恶奸。",
          "zhushu": "与物共者，和也；私自许者，奸也。"
        },
        {
          "paragraph": "夫奸，病也，故劳之。唯君所病之，何也？”武侯曰：“欲见先生久矣。吾欲爱民而为义偃兵，其可乎？”徐无鬼曰：“不可。爱民，害民之始也；",
          "zhushu": "爱民之迹，为民所尚，尚之为爱，爱巳伪也。○奸病，王云：奸者，以正从邪也，谓病也。所病之何也。李云：服而无对也。或云：养违天地，独恣其欲，自许不损于神，而以奸为病，故不知所以以此为病，何为乎偃息也。"
        },
        {
          "paragraph": "为义偃兵，造兵之本也。",
          "zhushu": "为义则名彰，名彰则竞兴，竞兴则丧其真矣。父子君臣怀情相欺，虽欲偃兵，其可得乎。"
        },
        {
          "paragraph": "君自此为之，则殆不成。",
          "zhushu": "从无为为之乃成耳。"
        },
        {
          "paragraph": "凡成美恶，器也。",
          "zhushu": "美成于前，则伪生于后，故戌美者，乃恶器也。"
        },
        {
          "paragraph": "君虽为仁义，几且伪哉！",
          "zhushu": "民将以伪继之耳，未肯为真也。"
        },
        {
          "paragraph": "形固造形，",
          "zhushu": "仁义有形，固伪，形必作。"
        },
        {
          "paragraph": "成固有伐，",
          "zhushu": "成则显也。"
        },
        {
          "paragraph": "变固外战。",
          "zhushu": "失其常然。○成固有伐，变固外战。王云：成功在已，亦众所不与，欲无有伐，其可得乎？夫伪生形造，又伐焉，非本所图，势之变也。既有伪伐，得无战乎？"
        },
        {
          "paragraph": "君亦必无盛鹤列于丽谯之间，",
          "zhushu": "鹤列，陈兵也。丽谯，高楼也。○鹤列，李云：谓兵如鹤之列行。司马云：鹤列，钟皷也。丽如字，又力智反，力支反。谯，本亦作礁，在逍反。司马、郭、李皆云：丽谯，楼观名也。案：谓华丽而礁峣。"
        },
        {
          "paragraph": "无徒骥于锱坛之官，",
          "zhushu": "步兵曰徒，但不当为义爱民耳，亦无为盛兵走马。○无徒，司马云：徒，步也。锱坛，徐侧其反。锱坛，坛名。"
        },
        {
          "paragraph": "无藏逆于得，",
          "zhushu": "得中有逆则失耳。○藏，一本作藏，司马本同。逆于得，司马本作德。李云：凡非理而贪，贪得而居之，此藏逆于德内者也。孰有贪得而可以德不失哉？固宜无藏而舍之。又云：谓有贪则逆道也。"
        },
        {
          "paragraph": "无以巧胜人，",
          "zhushu": "守其朴，而朴各有所能，则平。"
        },
        {
          "paragraph": "无以谋胜人，",
          "zhushu": "率其真知，而知各有所长，则均。"
        },
        {
          "paragraph": "无以战胜人。",
          "zhushu": "以道应物，物服而无胜名。"
        },
        {
          "paragraph": "夫杀人之士民，兼人之土地，以养吾私与吾神者，其战不知孰善？胜之恶乎在。",
          "zhushu": "不知以何为善，则虽尅非已胜。○恶，音乌，下同。"
        },
        {
          "paragraph": "君若勿已矣。修胸中之诚，以应天地之情，而勿撄。",
          "zhushu": "若未能巳，则莫若修巳之诚。○撄，一营反，又一盈反。"
        },
        {
          "paragraph": "夫民死已脱矣，君将恶乎用夫偃兵哉？”",
          "zhushu": "甲兵无所陈，非偃也。○脱音夺。"
        },
        {
          "paragraph": "黄帝将见大隗乎具茨之山，方明为御，昌宇骖乘，张若，謵朋前马，昆阍、滑稽后车。至于襄城之野，七圣皆迷，无所问涂。",
          "zhushu": "圣者，名也。名生而物迷矣，虽欲之乎大隗，其可得乎？○大隗，五罪反，司马、崔本作泰隗，或云：大司，神名也。一云：大道也。具茨，一本作次，同祀咨反，又音资，司马本作疚，山名也。司马云：在荥阳宻县东，今名泰隗山。宇音禹。骖乘，绳证反。骖乘，车右也。謵音习，元嘉本作谓，崔同。扅，舒氏反。崔本作㢁，本亦作朋，蒲登反，徐扶恒反。前马司马云：二人先马导也。阍，音昏。滑，音骨。稽，音鸡。后车：司马云：二人从车后襄城之野。李云：地名。七圣：黄帝一，方明二，昌宇三，张若四，谓朋五，昆阍六，滑稽七也。"
        },
        {
          "paragraph": "适遇牧马童子，问涂焉，曰：“若知具茨之山乎？”曰：“然。若知大隗之所存乎？”曰：“然。”黄帝曰：“异哉小童，非徒知具茨之山，又知大隗之所存。请问为天下。”小童曰：“夫为天下者，亦若此而已矣，又奚事焉？",
          "zhushu": "各自若则无事矣，无事乃可以为天下也。"
        },
        {
          "paragraph": "予少而自游于六合之内，予适有瞀病，有长者教予曰：‘若乘日之车而游于襄城之野。’",
          "zhushu": "日出而游，日入而息。○少，诗召反。瞀，莫豆反，郭音务，李云：风眩貌。司马云：瞀读日瞀，谓眩瞀也。长，丁丈反。乘日之车。司马云：以日为车也。元嘉本车作居。"
        },
        {
          "paragraph": "今予病少痊，予又且复游于六合之外。夫为天下，亦若此而已，予又奚事焉？”",
          "zhushu": "夫为天下，莫过自放任。自放任矣，物亦奚撄焉？故我无为而民自化。○痊，七全反，李云：除也。复，扶又反。"
        },
        {
          "paragraph": "黄帝曰：“夫为天下者，则诚非吾子之事。",
          "zhushu": "事由氏作。"
        },
        {
          "paragraph": "虽然，请问为天下。”",
          "zhushu": "令民自得，必有道也。"
        },
        {
          "paragraph": "小童辞。黄帝又问。小童曰：“夫为天下者，亦奚以异乎牧马者哉？亦去其害马者而已矣。”",
          "zhushu": "马以过分为害。○去，起吕反，下注同。"
        },
        {
          "paragraph": "黄帝再拜稽首，称天师而退。",
          "zhushu": "师夫天然而去其过，公则大隗至也。"
        },
        {
          "paragraph": "知士无思虑之变则不乐，辩士无谈说之序则不乐，察士无凌谇之事则不乐，皆囿于物者也。",
          "zhushu": "不能自得于内，而乐物于外，故各以所乐囿之，则万物不召而自来，非强之也。○知音智。乐音洛，下不乐及注同。察士，李云：察，职也。凌，李云：谓相凌轹。谇音信。广稚云：问也，又音崇，又音峻，一本作囿。有音又。强，其夹反。"
        },
        {
          "paragraph": "招世之士兴朝，中民之士荣官，筋力之士矜难，勇敢之士奋患，兵革之士乐战，枯槁之士宿名，法律之士广治，礼乐之士敬容，仁义之士贵际。",
          "zhushu": "士之不同若此，故当之者不可易其方。○朝，直遥反。中民，李云：善治民也。难，乃旦反。槁，苦老反，后章同。宿名。宿，积久也。王云：枯槁一生以为娱，其所寝宿，唯名而已。治，直吏反。贵际，谓盟会事。"
        },
        {
          "paragraph": "农夫无草莱之事则不比，商贾无市井之事则不比。",
          "zhushu": "能同则事同，所以比。○比，毗志反，下同。贾音古。"
        },
        {
          "paragraph": "庶人有旦暮之业则劝，",
          "zhushu": "业得其志，故劝。"
        },
        {
          "paragraph": "百工有器械之巧则壮。",
          "zhushu": "事非其巧则惰。○则壮。李云：壮，犹疾也。惰，徒卧反。"
        },
        {
          "paragraph": "钱财不积则贪者忧，",
          "zhushu": "物得所耆而乐也。○所耆，时志反。乐音洛。"
        },
        {
          "paragraph": "权势不尤则夸者悲。势物之徒乐变，",
          "zhushu": "权势生于事变。"
        },
        {
          "paragraph": "遭时有所用，不能无为也。",
          "zhushu": "凡此诸士，用各有时。时用则不能自巳也。苟不遭时，则虽欲自用，其可得乎。故贵贱无常。"
        },
        {
          "paragraph": "此皆顺比于岁，不物于易者也。",
          "zhushu": "士之所能，各有其极，若四时之不可易耳。故当其时物，顺其伦次，则各有用矣。是以顺岁则时序，易性则不物。物而不物，非毁如何？"
        },
        {
          "paragraph": "驰其形性，潜之万物，终身不反，悲夫！",
          "zhushu": "不守一家之能，而之夫万方，以要时利，故有匍匐而归者，所以悲也。○要，一遥反。匍音扶，又音蒲。匐音服，又蒲北反。"
        },
        {
          "paragraph": "庄子曰：“射者非前期而中，谓之善射。天下皆羿也，可乎？”",
          "zhushu": "不期而中，谓误中者也，非善射也。若谓谬中为善射，是则天下皆可谓之羿，可乎？言不可也。○中，丁仲反，注同。"
        },
        {
          "paragraph": "惠子曰：“可。”庄子曰：“天下非有公是也，而各是其所是。天下皆尧也，可乎？”",
          "zhushu": "若谓谬中者羿也，则私自是者亦可谓尧矣。庄子以此明妄中者非羿，而自是者非尧。"
        },
        {
          "paragraph": "惠子曰：“可。”庄子曰：“然则儒、墨、杨、秉四，与夫子为五，果孰是邪？",
          "zhushu": "若皆尧也，则五子何为复相非乎？"
        },
        {
          "paragraph": "或者若鲁遽者邪？”其弟子曰：‘我得夫子之道矣，吾能冬㸑鼎而夏造氷矣。’鲁遽曰：‘是直以阳召阳，以阴召阴，非吾所谓道也。吾示子乎吾道。’于是乎为之调瑟，废一于堂，废一于室，鼓宫宫动，鼓角角动，音律同矣。",
          "zhushu": "俱亦以阳召阳，而横自以为是。○鲁遽，音渠，又其豦反。季云：鲁遽，人姓名也，一云周初时人。爨，七乱反，又七端反。为，于伪反，废置也。"
        },
        {
          "paragraph": "夫或改调一弦，于五音无当也，",
          "zhushu": "随调而改。○调，徒吊反，注皆同。当，丁浪反，合也。"
        },
        {
          "paragraph": "鼓之二十五弦皆动，",
          "zhushu": "无声则无以相动，有声则非同不应。今改此一弦，而二十五弦皆改，其以急缓为调也。"
        },
        {
          "paragraph": "未始异于声，而音之君已",
          "zhushu": "鲁遽以此夸其弟子，然亦以同应同耳，未独能为其事也。"
        },
        {
          "paragraph": "且若是者邪？”",
          "zhushu": "五子各私所见而是其所是，然亦无异于鲁遽之夸其弟子，而未能相出。也。"
        },
        {
          "paragraph": "惠子曰：“令夫儒墨杨秉，且方与我以辩，相排以辞，相镇以声，而未始吾非也，则奚若矣？”",
          "zhushu": "未始吾非者，各自是也。惠子使欲以此为至。○拂，抾弗反。"
        },
        {
          "paragraph": "庄子曰：“齐人蹢子于宋者，其命阍也不以完，",
          "zhushu": "投之异国，使门者守之，出便与子，不保其全。此齐人之不慈也。然亦自以为是，故为之。○蹢，呈亦反，投也。司马云：齐人憎其子，蹢之宋，使门者守之，令形不全，自以为是。"
        },
        {
          "paragraph": "其求钘钟也以束䌸，",
          "zhushu": "乃反以爱钟器，为是束䌸，恐其破伤。○钘钟，音刑，徐户挺反，又字林云：钘以小钟而长颈。又云：似壶而大，以束䌸。郭云：恐其破伤。案此言贱子贵钘，自以为是也。"
        },
        {
          "paragraph": "其求唐子也而未始出域，有遗类矣。",
          "zhushu": "唐，失也。失亡其子，而不能远索遗其气类，而亦未始自非。人之自是，有斯谬矣。○唐子，谓失亡子也。遗，类，遗亡也。亡其种类故也。惠施畔道而存，皆犹齐人远子而束䌸也。索，所百反。"
        },
        {
          "paragraph": "夫楚人寄而蹢阍者，",
          "zhushu": "俱寄止而不能自投于高地也。"
        },
        {
          "paragraph": "夜半于无人之时，而与舟人斗，未始离于岑而足以造于怨也。”",
          "zhushu": "岑，岸也。夜半独上人船，未离岸，巳共人斗。言齐、楚二人所行若此，而未尝，自以为非。今五子自是，岂异斯哉？○而与舟人斗。司马云：夜上人船，人必挤已于水也。挤，排也。离，力智反，注同。岑，土金反，徐在林反，又语审反，谓崖岸也。上，尺掌反。"
        },
        {
          "paragraph": "庄子送葬，过惠子之墓，顾谓从者曰：“郢人垩慢其鼻端若蝇翼，使匠石斲之。匠石运斤成风，听而斲之，",
          "zhushu": "瞑目恣手。○从，才用反。郢人，以井反，楚都也。汉书音义作优人。服虔云：优人，吉之善涂塈者，施广领大䄂以仰涂，而领䄂不污，有小飞泥洖著其鼻，因令匠石挥斤而斲之。优音温，韦昭乃回反。恶，乌路反。慢，本亦作漫，郭莫于反，徐莫旦反。李云：犹涂也。"
        },
        {
          "paragraph": "尽垩而鼻不伤，郢人立不失容。宋元君闻之，召匠石曰：‘尝试为寡人为之。’匠石曰：‘臣则尝能斲之。虽然，臣之质死久矣。’自夫子之死也，吾无以为质矣，吾无与言之矣。”",
          "zhushu": "非夫不动之质，忘言之对，则虽至言妙斲而无所用之。○为寡，于伪反。"
        },
        {
          "paragraph": "管仲有病，桓公问之曰：“仲父之病病矣，可不谓云，至于大病，则寡人恶乎属国而可？”管仲曰：“公谁欲与？”公曰：“鲍叔牙。”曰：“不可。其为人絜廉，善士也；其于不已若者不比之；又一闻人之过，终身不忘。使之治国，上且钩乎君，下且逆乎民。其得罪于君也，将弗久矣。”公曰：“然则孰可？”对曰：“勿已，则隰朋可。其为人也，上忘而下畔，",
          "zhushu": "高而不亢，○大病，谓死也。恶音乌。属音烛。与，如字，又音余钩反，也，亦作拘，音同，又音俱。上忘而下畔，言在上不自高，于下无背者也。"
        },
        {
          "paragraph": "愧不若皇帝，而哀不已若者。",
          "zhushu": "故无弃人。"
        },
        {
          "paragraph": "以德分人谓之圣，以财分人谓之贤，以贤临人，未有得人者也；以贤下人，未有不得人者也。其于国有不闻也，其于家有不见也。勿已，则隰朋可。”",
          "zhushu": "若皆闻见，则事钟于己，而群下无所措手足，故遗之可也。未能尽遗，故仅可也。○下，遐嫁反。仅，其靳反。"
        },
        {
          "paragraph": "吴王浮于江，登乎狙之山。众狙见之，恂然弃而走，逃于深蓁。有一狙焉，委蛇攫抓，见巧乎王王射之，敏给",
          "zhushu": "敏，疾也。给，续括也。○狙，七徐反。恂音舜，徐音荀，又思俊反，司马云：遽也。蓁，徐仕巾反，一音侧市反。委，于危反。蛇，余支反。攫，具䌸反，徐居碧反，三苍云：搏也。郭又七叚反，司马云：本作攫。抓，本又作搔，素报反，徐本作　七活反，司马本作条。见，贤遍反。巧，如字，或苦孝反，崔本作攻。射，良亦反，下同。"
        },
        {
          "paragraph": "搏捷矢。",
          "zhushu": "捷，速也。矢往虽速，而狙犹能搏。○搏音博。"
        },
        {
          "paragraph": "王命相者趋射之，狙执死。王顾谓其友颜不疑曰：“之狙也，伐其巧，恃其便以敖予，以至此殛也。戒之哉！嗟乎，无以汝色骄人哉！颜不疑归而师董梧以助其色，去乐辞显，三年而国人称之。”",
          "zhushu": "称其忘巧遗色，而任夫素朴。○相者，息亮反，司马云：佐王猎者也。趋音促，急也。执死，司马云：见执而死也。之狙也，之犹是也，本或作是。便，婢面反。敖，司马本作悻，云：狼也。董梧，有道者也，师其德以锄色。助，士居反，本亦作锄。去，起吕反。"
        },
        {
          "paragraph": "南伯子綦隐几而坐，仰天而嘘。颜成子入见曰：“夫子，物之尤也。形固可使若槁骸，心固可使若死灰乎？”曰：“吾尝居山穴之中矣。当是时也，田禾一睹我，而齐国之众三贺之。",
          "zhushu": "以得见子綦为荣。○隐，于靳反。嘘音虚。见，贤遍反。夫物之尤也，音符，一本作夫子，则如字。山穴之中，司马本同，李云：齐南山穴也。一本作之口田禾，齐君也。尊德，故国人庆之。"
        },
        {
          "paragraph": "我必先之，彼故知之；我必卖之，彼故鬻之。若我而不有之，彼恶得而知之？若我而不卖之，彼恶得而鬻之？嗟乎！我悲人之自丧者，吾又悲夫悲人者，吾又悲夫悲人之悲者。其后而日远矣。”",
          "zhushu": "子綦知夫为之不足以救彼，而适足以伤我，故以不悲悲之，则其悲稍去，而泊然无心，枯槁其形，所以为日远矣。○鬻，羊六反。恶音乌，下同。丧，息浪反。泊，步各反。"
        },
        {
          "paragraph": "仲尼之楚。楚王觞之。孙叔敖执爵而立。市南宜僚受酒而祭曰：“古之人乎。于此言已。”",
          "zhushu": "古之言者，必于会同。○觞音商。李云：酒器之总名也。孙叔敖。案左传，孙叔敖是楚庄王相孔子，未生。哀公十六年，仲尼卒后，白公为乱，宜僚未尝，仕楚。又宣十二年传，楚有熊相宜僚。则与叔敖同时去孔子甚远，盖寄言也。"
        },
        {
          "paragraph": "曰：“丘也闻不言之言矣。未之尝言。",
          "zhushu": "圣人无言，其所言者，百姓之言耳，故曰不言之言。苟以言为不言，则虽言出于口，故为未之尝言。"
        },
        {
          "paragraph": "于此乎言之。",
          "zhushu": "今将于此，言于无言，"
        },
        {
          "paragraph": "市南宜僚弄丸而两家之难解。孙叔敖甘寝秉羽而郢人投兵。",
          "zhushu": "此二子息讼以默，澹泊自若，而兵难自解。○难，乃旦反，注同。解音蟹，注同。司马云：宜僚，楚之勇士也，善弄丸。楚白公胜将作乱，杀令子尹子西期。石乞曰：市南有熊宜僚者，若得之，可以当五百人。乃往告之，不许也。承之以剑，不动，弄丸如故，曰：吾亦不泄子。白公、遂杀子西、子期，叹息两家而巳。宜僚不预其患，甘寝秉羽，如字，又音翮。司马本作𦒏，云：读曰翮，或作趐。雩，舞者之所执。崔本作翼。郢人投兵。司马云：言叔敖愿安寝恬卧，以养德于庙堂之上，折冲于千里之外，敌国不敢犯。郢人投兵，无所攻伐也。郢，楚都也。"
        },
        {
          "paragraph": "丘愿有喙三尺。”",
          "zhushu": "苟所言非巳，则虽终身言，故为未尝言耳。是以有喙三尺，未足称长。凡人闭口，未是不言。○喙，许秽反，又丁豆反，或昌锐反。三尺，言长也。司马云：喙，息也。宜僚弄丸而弭难，叔敖除备以折冲，丘亦有愿有叹息其三尺。三尺，𠤎首剑。"
        },
        {
          "paragraph": "彼之谓不道之道，",
          "zhushu": "彼谓二子。"
        },
        {
          "paragraph": "此之谓不言之辩。",
          "zhushu": "此谓仲尼○彼之谓此之谓司马云：彼谓甘寝。此。谓弄丸。"
        },
        {
          "paragraph": "故德总乎道之所一，",
          "zhushu": "道之所容者虽无方，然总其大归莫过于自得，故一也。○总音揔。"
        },
        {
          "paragraph": "而言休乎知之所不知，至矣。",
          "zhushu": "言止其分非至如何。"
        },
        {
          "paragraph": "道之所一者，德不能同也；",
          "zhushu": "各自得耳，非相同也，而道一也。不能同。一本作相同。"
        },
        {
          "paragraph": "知之所不能知者，辩不能举也。",
          "zhushu": "非其分，故不能举。"
        },
        {
          "paragraph": "名若儒、墨而凶矣。",
          "zhushu": "夫儒墨欲同所不能同，举所不能举，故凶。"
        },
        {
          "paragraph": "故海不辞东流，大之至也。",
          "zhushu": "明受之无所辞，所以成大。"
        },
        {
          "paragraph": "圣人并包天地，泽及天下，而不知其谁氏。",
          "zhushu": "泛然都任。"
        },
        {
          "paragraph": "是故生无爵，",
          "zhushu": "有而无之。"
        },
        {
          "paragraph": "死无谥，",
          "zhushu": "谥所以名功。功不在巳。故虽谥而非巳有。"
        },
        {
          "paragraph": "实不聚，",
          "zhushu": "令万物各知足。"
        },
        {
          "paragraph": "名不立，",
          "zhushu": "功非已为，故名归于物。"
        },
        {
          "paragraph": "此之谓大人。",
          "zhushu": "若为而有之，则小矣。"
        },
        {
          "paragraph": "狗不以善吠为良，人不以善言为贤，",
          "zhushu": "贤出于性，非言所为。○善吠，伐废反。司马云：不别客主而吠不止。善言，司马云：失本逐未而言不止也。"
        },
        {
          "paragraph": "而况为大乎。",
          "zhushu": "夫大愈不可为而得，"
        },
        {
          "paragraph": "夫为大不足以为大，而况为德乎。",
          "zhushu": "唯自然乃德耳。"
        },
        {
          "paragraph": "夫大备矣，莫若天地。然奚求焉。而大备矣。",
          "zhushu": "天地大备，非求之也。"
        },
        {
          "paragraph": "知大备者，无求，无失，无弃，不以物易已也。",
          "zhushu": "知其自备者，不舍巳而求物，故无求、无失、无弃也。○舍音舍。"
        },
        {
          "paragraph": "反已而不穷，",
          "zhushu": "反守我理，我理自通。"
        },
        {
          "paragraph": "循古而不摩，",
          "zhushu": "顺常性而自至耳，非摩拭○循古而不摩。一本作磨。王云：摩，消灭也。虽常通物而不失及巳，虽理于今，常循于古之道焉。自古及今，其名不摩灭也。拭，音式。"
        },
        {
          "paragraph": "大人之诚。",
          "zhushu": "不为而自得，故曰诚。"
        },
        {
          "paragraph": "子綦有八子，陈诸前。召九方歅曰：“为我相吾子，孰为祥？”九方歅曰：“梱也为祥。”子綦瞿然喜曰：“奚若？”曰：“梱也将与国君同食，以终其身。”子綦索然出涕曰：“吾子何为以至于是极也？”九方歅曰：“夫与国君同食，泽及三族，而况于父母乎？今夫子闻之而泣，是御福也。子则祥矣，父则不祥。”子綦曰：“歅！汝何足以识之而梱祥邪？尽于酒肉，入于鼻口矣，而何足以知其所自来？吾未尝为牧而牂生于奥，未尝好田而鹑生于㝔，若勿怪，何邪？",
          "zhushu": "夫所以怪，出于不意故也。○九方歅，音因，李乌鸡反，又音烟，善相马人。淮南子作九方皐。为我，于伪反。相，息亮反。梱音困，又口本反，子綦子名。瞿然，纪具反，司马云：喜貌。本亦作爨，吁䌸反，字林云：大视貌。李云：惊视貌。索然，悉各反，又色白反。司马云：涕下貌。御，鱼吕反，距也，逆也。尝，如字，本或作曾，才能反。牂，子郎反，尔雅云：牝羊也。奥，乌报反，西南隅未地也。一曰豕牢也。好，呼报反。㝔，字又作𥥛，乌吊反，徐乌了反。司马云：东北隅也。一云：东南隅鹑火地生鹑也。一云窟也。郭徒忽反，字林穴下反。"
        },
        {
          "paragraph": "吾所与吾子游者，游于天地。",
          "zhushu": "不有所为○天地司马本地作泊。云。乱也。崔本同。"
        },
        {
          "paragraph": "吾与之邀乐于天，吾与之邀食于地，",
          "zhushu": "随所遇于天地耳。邀，遇也。○邀，古尧反。乐音洛。"
        },
        {
          "paragraph": "吾不与之为事，不与之为谋，不与之为怪，",
          "zhushu": "怪，异也。循常任性，脱然自尔。"
        },
        {
          "paragraph": "吾与之乘天地之诚而不以物与之相樱，",
          "zhushu": "斯不为也。"
        },
        {
          "paragraph": "吾与之一委蛇而不与之为事所宜。",
          "zhushu": "斯顺耳，无择也。"
        },
        {
          "paragraph": "今也然有世俗之偿焉。",
          "zhushu": "夫有功于物，物乃报之。吾不为功而偿之，何也？○偿，时亮反，又音赏。"
        },
        {
          "paragraph": "凡有怪征者，必有怪行，殆乎非我与吾子之罪，几天与之也。",
          "zhushu": "今无怪行而有怪征，故知其天命也。○行，下孟反，注同。"
        },
        {
          "paragraph": "吾以是泣也。”",
          "zhushu": "夫为而然者，勿为则已矣。不为而自至，则不可柰何也，故泣之。"
        },
        {
          "paragraph": "无几何而使梱之于燕，盗得之于道，全而鬻之则难，不若刖之则易。",
          "zhushu": "全恐其逃，故不如刖之易售也。○几，居岂反。燕音烟。鬻之，音育，绝句。本作鬻之难。刖音月，又五刮反。易，以豉反，注同。售，受又反。"
        },
        {
          "paragraph": "于是刖而鬻之于齐，适当渠公之街，然身食肉而终。”啮缺遇许由，曰：“子将奚之？”曰：“将逃尧。”曰：“奚谓邪？”曰：“夫尧畜畜然仁，吾恐其为天下笑，后世其人与人相食与？",
          "zhushu": "仁者争尚之原故也。○渠公，或云渠公，齐之富室，为街正，买梱自代，终身食肉至死。一云渠公屠者，与梱君臣同食肉也。街音佳，一本作术。然身食肉，终，本或作身肉食者，误。畜畜，许六反，郭他六反，李云：行仁貌。王云：恤爱勤劳之貌。人与如宇人相食。与音余，言将驰走于仁义，不复营农，饥则相食。"
        },
        {
          "paragraph": "夫民不难聚也，爱之则亲，利之则至，誉之则劝，致其所恶则散。爱利出乎仁义，捐仁义者寡，利仁义者众。夫仁义之行，唯且无诚，",
          "zhushu": "仁义既行，将伪以为之。○誉音余。恶，乌路反。行，下孟反。"
        },
        {
          "paragraph": "且假夫禽贪者器。",
          "zhushu": "仁义可见，则夫贪者，将假斯器以获其志。○且假夫禽贪者器，司马云：禽之贪者，杀害无极；仁义贪者，伤害无穷。"
        },
        {
          "paragraph": "是以一人之断制利天下，",
          "zhushu": "若夫仁义各出其情，则其断正不制乎一人。"
        },
        {
          "paragraph": "譬之犹一瞥也。",
          "zhushu": "瞥，割也。万物万形，而以一剂割之，则有伤也。瞥，郭薄结反。向，芳舌反。司马云：暂见貌，又甫莅反，又普结反，又初栗反。剂，子随反。"
        },
        {
          "paragraph": "夫尧知贤人之利天下也，而不知其贼天下也，夫唯外乎贤者知之矣。”",
          "zhushu": "外贤则贤不伪，"
        },
        {
          "paragraph": "有暖姝者，有濡需者，有卷娄者。所谓暖姝者，学一先生之言则暖暖姝姝而私自说也。自以为足矣。而未知未始有物也",
          "zhushu": "意尽形教，岂知我之独化于玄冥之竟哉！○暖，吁爰反，又吁晚反，柔貌。姝，昌朱反，妖貌。濡音儒，又音如，安也。需音须，濡需，谓偷安须臾之顷。卷音权。娄音缕，卷娄，犹拘挛也。说音悦。竟音境。"
        },
        {
          "paragraph": "是以谓暖姝者也。濡需者，豕虱是也。择疏鬛，自以广宫大囿，奎蹄曲隈，乳间股脚，自以为安室利处，不知屠者之一旦鼓臂布草操烟火，而己与豕俱焦也。此以域进，此以域退。此其所谓濡需者也。",
          "zhushu": "非有通变，藐世之才，而偷安乎一时之利者，皆豕虱者也。○虱音瑟。奎，苦圭反，本亦作睽。曲隈，鸟回反，向云：股间也。暖室，奴缓反，又虚爰反，一本作安室。操，七曹反。"
        },
        {
          "paragraph": "卷娄者，舜也。羊肉不慕蚁。蚁慕羊肉。羊肉膻也。舜有膻行，百姓悦之，故三徙成都。至邓之虚而十有万家。尧闻舜之贤。举之童土之地。曰冀得其来之泽。舜举乎童土之地。年齿长矣。聪明衰矣。而不得休归。所谓卷娄者也。",
          "zhushu": "圣人之形，不异凡人，故耳目之用衰也。至于精神，则始终常全耳。若少则未成，及长而衰，则圣人之圣，曾不崇朝，可乎？○羊肉不慕蚁，鱼绮反。李云：年长心劳，无爱乐之志，是犹羊肉不慕蚁也。膻，设然反。行，下孟反。邓向云：邑名。之虚，音墟，本又作墟。童土，如字，又音社，向云：童土也，无草木地。长，丁丈反，注同。少，诗召反。"
        },
        {
          "paragraph": "是以神人恶众至，",
          "zhushu": "众自至耳，非好而致之。○恶，乌路反。好，呼报反。"
        },
        {
          "paragraph": "众至则不比，不比则不利也。",
          "zhushu": "明舜之所以有天下，盖于不得巳耳，岂比而利之。○比，毗至反，下注同。"
        },
        {
          "paragraph": "故无所甚亲，无所甚疏，抱德炀和，以顺天下，此谓真人。于蚁弃知，于鱼得计，于羊弃意。",
          "zhushu": "于民则蒙泽，于舜则形劳。○炀，郭音羊，徐余亮反。和，李云：炀，炙也，为和气所炙。知音智。于蚁弃知，于鱼得计，于羊弃意。司马云：蚁得水则死，鱼得水则生，羊得水则病。一说云：真人无膻，故不致蚁，是蚁弃知也。共处相忘之大道，无沾濡之德，是鱼得计也。羊无膻行而不致蚁，是羊弃意也。"
        },
        {
          "paragraph": "以目视目，以耳听耳，以心复心。",
          "zhushu": "此三音，未能无其耳目心意也。"
        },
        {
          "paragraph": "若然者，其平也绳，",
          "zhushu": "未能去绳而自平。○去，起吕反。"
        },
        {
          "paragraph": "其变也循。",
          "zhushu": "未能绝迹而玄会。"
        },
        {
          "paragraph": "古之真人，以天待之，",
          "zhushu": "居无事以待事，事斯得。"
        },
        {
          "paragraph": "不以人入天。",
          "zhushu": "以有事求无事，事愈荒。"
        },
        {
          "paragraph": "古之真人，得之也生，失之也死，得之也死，失之也生。",
          "zhushu": "死生得失，各随其所居耳。于生为得，于死或复为失，未始有常也。○复，诀又反。"
        },
        {
          "paragraph": "药也，其实，堇也，桔梗也，鸡痈也，豕零也，是时为帝者也，何可胜言。",
          "zhushu": "当其所湏则无贱，非其时则无贵。容贱有时，谁能常也。○堇音谨，郭音觐，徐音靳，司马云：乌头也，治风冷痺。桔音结，本亦作结。梗，古猛反。司马云：桔梗，治心腹血瘀瘕痺。鸡痈，徐于容反，本或作壅，音同。司马云：即鸡头也，名芡，与藕子合为散，服之延年。豕零，司马本作豕囊，云：名猪苓，根似猪卵，可以治渴。案：四者皆药草名，是时为帝者也。司马云：药草有时迭相为帝，谓其王相休废，药各得所用也。胜音升。"
        },
        {
          "paragraph": "句践也，以甲楯三千栖于会稽。唯种也，能知亡之所以存，唯种也，不知其身之所以愁。故曰：鸱目有所适，鹤胫有所节，解之也悲。",
          "zhushu": "各适其一时之用，不能靡所不可，则有时而失。有时而失，故有时而悲矣。解，去也。○句音钩。楯，纯尹反，徐音尹。栖音西，李云：登山曰栖。会，古外反。稽音鸡。种，章勇反，越大夫名也。吴越春秋云：姓文，字少禽。所以存，本又作可以存，言知越虽亡，可以存也。鸱，尺夷反。胫，刑定反。解，佳买反，司马云：去也，一音懈。"
        },
        {
          "paragraph": "故曰：风之过河也，有损焉，日之过河也有损焉。",
          "zhushu": "有形者自然相与为累，唯外夫形者磨之而不磷。○有损有形，自然相累。世能累物，物能累人，故大夫种所以不免也。磷，邻镇反。"
        },
        {
          "paragraph": "请只风与日相与守河，而河以为未始其撄也，",
          "zhushu": "实巳损矣，而不自觉。"
        },
        {
          "paragraph": "恃源而往者也。",
          "zhushu": "所以不觉。非不损也。恃源往也。○恃本亦作恃源而注者也。水由源注。虽遇风曰不能损也。道成其性。虽在于世不能移也。"
        },
        {
          "paragraph": "故水之守土也审，影之守人也审，物之守物也审。",
          "zhushu": "无意则止于分，所以为审。"
        },
        {
          "paragraph": "故目之于明也殆，耳之于聪也殆，心之于殉也殆。",
          "zhushu": "有意则无崖，故殆。"
        },
        {
          "paragraph": "凡能其于府也殆，殆之成也不给改，",
          "zhushu": "所以贵其无能，而任其天然。"
        },
        {
          "paragraph": "祸之长也兹萃，",
          "zhushu": "萃，聚也。苟不能忘知，则祸之长也多端矣。○长，丁丈反，注同。莘，所巾反，李云：多也。本又作萃。"
        },
        {
          "paragraph": "其反也缘功，",
          "zhushu": "反守其性，则其功不作而成。"
        },
        {
          "paragraph": "其果也待久。",
          "zhushu": "欲速则不果。"
        },
        {
          "paragraph": "而人以为己寳。不亦悲乎。",
          "zhushu": "已寳，谓有其知能。"
        },
        {
          "paragraph": "故有亡国戮民无已",
          "zhushu": "皆有其身之祸。"
        },
        {
          "paragraph": "不知问是也。",
          "zhushu": "不知问祸之所由，由乎有心而修心以救祸也。"
        },
        {
          "paragraph": "故足之于地也践。虽践，恃其所不蹍而后善博也；人之知也少。虽少，恃其所不知而后知天之所谓也。",
          "zhushu": "夫忘天地，遗万物，然后蜩翼可得而知也，况欲知天之所谓，而可以不无其心哉！○恃其所不蹍，女展反。李云：一足常不往，故能行广远也。"
        },
        {
          "paragraph": "知大一，知大阴。知大目，知大均。知大方，知大信。知大定，至矣。大一通之，",
          "zhushu": "道也。"
        },
        {
          "paragraph": "大阴解之，",
          "zhushu": "用其分内，则万事无滞也。○解音蟹，下同，又佳买反。"
        },
        {
          "paragraph": "大目视之，",
          "zhushu": "用万物之自见，亦犬目也。"
        },
        {
          "paragraph": "大均缘之，",
          "zhushu": "因其本性，令各自得，则大均也。○令，力呈反，下同。"
        },
        {
          "paragraph": "大方体之，",
          "zhushu": "体之使各得其分，则万方俱得，所以为大方也。"
        },
        {
          "paragraph": "大信稽之，",
          "zhushu": "命之所期，无令越逸，斯大信也。"
        },
        {
          "paragraph": "大定持之。",
          "zhushu": "真不挠则自定，故持之以大定，斯不持也。○挠，乃孝反。"
        },
        {
          "paragraph": "尽有天，",
          "zhushu": "夫物未有无自然者也。"
        },
        {
          "paragraph": "循有照，",
          "zhushu": "循之则明，无所作也。"
        },
        {
          "paragraph": "冥有枢，",
          "zhushu": "至理有极，但当冥之，则得其枢要也。○枢，尺朱反。"
        },
        {
          "paragraph": "始有彼。",
          "zhushu": "始有之者彼也，故我述而不作。"
        },
        {
          "paragraph": "则其解之也，似不解之者，",
          "zhushu": "天解任彼，则彼自解，解之无功，故似不解。"
        },
        {
          "paragraph": "其知之也，似不知之也，",
          "zhushu": "用彼知也。"
        },
        {
          "paragraph": "不知而后知之。",
          "zhushu": "我不知，则彼知自用，彼知自用，则天下莫不皆知也。"
        },
        {
          "paragraph": "其问之也，不可以有崖，",
          "zhushu": "应物宜而无方。"
        },
        {
          "paragraph": "而不可以无崖。",
          "zhushu": "各以其分。"
        },
        {
          "paragraph": "颉滑有实，",
          "zhushu": "万物虽颉滑不同，而物物各自有实也。○颉，徐下结反。滑，乎八反。向云：颉滑，谓错乱也。"
        },
        {
          "paragraph": "古今不代，",
          "zhushu": "各自有故，不可相代。"
        },
        {
          "paragraph": "而不可以亏，",
          "zhushu": "宜各尽其分也。"
        },
        {
          "paragraph": "则可不谓有大扬搉乎！",
          "zhushu": "搉而扬之，有大限也。○扬搉，音角，又可学反。三苍云：搉，敌也。许慎云：扬㩁，粗略法度。王云：搉略而扬显之也。"
        },
        {
          "paragraph": "阖不亦问是已，奚惑然为？",
          "zhushu": "若问其大搉，则物有至分，故忘巳恁物之理可得而知也，奚为而惑若此也。"
        },
        {
          "paragraph": "以不惑解惑，复于不惑，是尚大不惑。",
          "zhushu": "夫惑不可解，故尚大不惑，愚之至也。是以圣人从而任之，所以皇王殊迹，随世为名也。○解，佳买反，蟹同。复音服，又扶六反。"
        }
      ]
    },
    {
      "name": "则阳第二十五",
      "paragraphs": [
        {
          "paragraph": "",
          "zhushu": "音义曰：以人各篇。"
        }
      ]
    },
    {
      "name": "",
      "paragraphs": [
        {
          "paragraph": "则阳游于楚，夷节言之于王，王未之见。夷节归，彭阳见王果曰：“夫子何不谭我于王？”王果曰：“我不若公阅休。”彭阳曰：“公阅休奚为者邪？”曰：“冬则擉鼈于江，夏则休乎山樊。有过而问者，曰：‘此予宅也。’",
          "zhushu": "言此者，以抑彭阳之进趋。○则阳，司马云：名则阳，字彭阳也。一云：姓彭，名则阳，周初人也。夷节，楚臣。王果：司马云：楚贤人。谭音谈，本亦作谈。李云：说也。郭徒堪反，徐徒暗反。公阅休，隐士也。阅音悦。擉，初角反，又敕角反。司马云：刺也。郭音触，徐下六反，一音捉。樊音烦，李云：傍也。司马云：阴也。广雅云：边也。予宅：司马云：以隐居山阴自显也。"
        },
        {
          "paragraph": "夫夷节巳不能，而况我乎？吾又不若夷节。夫夷节之为人也，无德而有知，不自许以之神其交，固颠冥乎富贵之地。",
          "zhushu": "言巳不若夷节之好富贵，能交结意尽形名，任知以干上也。知音智，注同。颠冥音眠。司马云：颠冥，犹迷惑也。言其交结人主，情驰富贵。"
        },
        {
          "paragraph": "非相助以德，相助消也。",
          "zhushu": "苟进，故德薄而名消。"
        },
        {
          "paragraph": "夫冻者假衣于春，暍者反冬乎冷风。",
          "zhushu": "言巳顺四时之施，不能赴彭阳之意。○暍音谒，字林云：伤暑也。施，始豉反，下同。"
        },
        {
          "paragraph": "夫楚王之为人也，形尊而严，其于罪也，无赦如虎。非夫佞人正德，其孰能桡焉。故圣人其穷也，使家人忘其贫；",
          "zhushu": "淡然无欲乐，足于所遇，不以侈靡为贵，而以道德为荣，故其家人不识贫之可苦。○能桡，乃孝反，又呼毛反。王云：惟正德以至道服之，佞人以才辩夺之，故能泥桡之也。淡，徒暂反。"
        },
        {
          "paragraph": "其达也，使王公忘爵禄而化卑。",
          "zhushu": "轻爵禄而重道德，超然坐忘，不觉荣之在身，故使王公失其所以为高○而化卑，居高而以卑为本也。本或作而化卑于人也。"
        },
        {
          "paragraph": "其于物也，与之为误矣；",
          "zhushu": "不以为物自苦。"
        },
        {
          "paragraph": "其于人也，乐物之通而保己焉。",
          "zhushu": "通彼而不丧我。○丧，息浪反。"
        },
        {
          "paragraph": "故或不言而饮人以和。",
          "zhushu": "人各自得，斯饮和矣，岂待言哉？○饮，于鸩反。"
        },
        {
          "paragraph": "与人并立而使人化",
          "zhushu": "望其风而靡之。"
        },
        {
          "paragraph": "父子之宜。彼其乎归居",
          "zhushu": "，使彼父父子子各归其所。"
        },
        {
          "paragraph": "而一间其所施。",
          "zhushu": "其所施同天地之德，故间静而不二。○间音闲。"
        },
        {
          "paragraph": "其于人心者，若是其远也。故曰待公阅休。”",
          "zhushu": "欲其释楚王而从阅休，将以静泰之风镇其动心也。"
        },
        {
          "paragraph": "圣人达绸缪",
          "zhushu": "所谓玄通。○绸，直周反。缪，亡侯反。绸缪，犹缠绵也。又云。深奥也。"
        },
        {
          "paragraph": "周尽一体矣。",
          "zhushu": "无内外而皆洞照○周尽一体，所鉴绸缪，精粗洞尽，故言周尽一体。一体，天也。"
        },
        {
          "paragraph": "而不知其然，性也。",
          "zhushu": "不知其然而自然者，非性如何？"
        },
        {
          "paragraph": "复命摇作而以天为师。",
          "zhushu": "摇者自摇，作者自作，莫不复命而师其天然也。○复命摇作，摇，动也。万物动作生长，各有天然，则是复其命也。"
        },
        {
          "paragraph": "人则从而命之也。",
          "zhushu": "此非赴名而高其迹，师性而动，其迹自高，故人不能下其名也。○命，名也。"
        },
        {
          "paragraph": "忧乎知，而所行恒无几时，其有止也，若之何。",
          "zhushu": "任知其行，则忧患相继。○知音智。几，居岂反。时其有止也，若之何？王云：忧乎智，谓有为者，以形智不至为忧也。不知用智必丧丧，而更以不智为忧。及其智之所行，有弊无济，故其忧患相接，无湏臾停息，故曰恒无几时其有止也。不能遗智去忧，非可忧如何。"
        },
        {
          "paragraph": "生而美者，人与之鉴。不告则不知其美于人也。",
          "zhushu": "鉴，镜也。鉴物无私，故人美之。今夫鉴者，岂知鉴而鉴邪？生而可鉴，则人谓之鉴耳。若人不相告，则莫知其美于人。譬之圣人，人与之名○则不知其美于人。生便有见物之美，而为无心，人与作名言镜耳，故人美之；若不相告，即莫知其美于人。"
        },
        {
          "paragraph": "若知之，若不知之，若闻之，若不闻之，其可喜也终无巳",
          "zhushu": "夫鉴之可喜，由其无情，不问知与不知，闻与不闻，来即鉴之，故终无巳。若鉴由闻知，则有时而废也。"
        },
        {
          "paragraph": "人之好之亦无巳性也。",
          "zhushu": "若性所不好，岂能久照？○好，呼报反，注同。"
        },
        {
          "paragraph": "圣人之爱人也，人与之名。不告则不知其爱人也。",
          "zhushu": "圣人无爱，若镜耳。然而事济于物，故人与之名。若人不相告，则莫知其爱人也。"
        },
        {
          "paragraph": "若知之。若不知之。若闻之若不闻之。其爱人也终无巳，",
          "zhushu": "荡然以百姓为刍狗，而道合于爱人，故能无已。若爱人由乎闻知，则有时而衰也。"
        },
        {
          "paragraph": "人之安之亦无巳，性也。",
          "zhushu": "性之所安，故能久。"
        },
        {
          "paragraph": "旧国旧都，望之畅然，",
          "zhushu": "得旧犹畅然，况得性乎○畅然，喜悦貌。"
        },
        {
          "paragraph": "虽使丘陵草木之缗，",
          "zhushu": "缗，合也。○缗，民忍反，徐音昏，司马云：盛也。"
        },
        {
          "paragraph": "入之者十九，犹之畅然，况见见闻闻者也。",
          "zhushu": "见所尝见，闻所尝闻，而犹畅然，况体其体，用其性也。○十九，谓见十识九也。见见闻闻，见所见，闻所闻。"
        },
        {
          "paragraph": "以十仞之台县众间者也。",
          "zhushu": "众之所习，虽危犹间，况圣人之无危。○县音玄。间音闲，注同，元嘉本作闲。"
        },
        {
          "paragraph": "冉相氏得其环中以随成，",
          "zhushu": "冉相氏，古之圣王也。居空以随物，物自成。○冉相，息亮反，注同。"
        },
        {
          "paragraph": "与物无终无始，无几无时，",
          "zhushu": "忽然与之俱往。"
        },
        {
          "paragraph": "日与物化者，一不化者也，",
          "zhushu": "日与物化，故常无我。常无我，故常不化也。"
        },
        {
          "paragraph": "阖尝舍之。",
          "zhushu": "言夫为者，何不试舍其所为乎。○舍音舍，注同。"
        },
        {
          "paragraph": "夫师天而不得师天，",
          "zhushu": "唯无所师，乃得师天。"
        },
        {
          "paragraph": "与物皆殉，其以为事也若之何？",
          "zhushu": "虽师天犹未免于殉，奚足事哉？师天犹不足称事，况又下斯邪？○殉，辞俊反。"
        },
        {
          "paragraph": "夫圣人未始有天，未始有人，未始有始，未始有物，与世偕行而不替，所行之备而不洫，其合之也若之何？",
          "zhushu": "都无乃冥合○所行之备而不洫，音溢，郭许的反，李虚域反，滥也。王云：坏败也。无心偕行，何往而不至？故曰皆殉也。所行，行备而物我无伤，故无坏败也。"
        },
        {
          "paragraph": "汤得其司御门，尹登恒为之傅之，",
          "zhushu": "委之百官而不与焉。○门尹登恒，向云：门尹，官名。登恒，人名。为，于伪反，下同。傅，音付，下同。与，音预。"
        },
        {
          "paragraph": "从师而不囿，",
          "zhushu": "任其自聚，非囿之也；纵其自散，非解之也。"
        },
        {
          "paragraph": "得其随成，为之司其名",
          "zhushu": "司御之属，亦能随物之自成也，而汤得之，所以名寄于物，而功不在巳。"
        },
        {
          "paragraph": "之名嬴法，得其两见。",
          "zhushu": "名法者，巳过之迹，而非适足也，故曰嬴然无心者，寄治于群司，则其名迹并见于彼。○嬴音盈。法得其两，见，贤遍反，注同。得其随成之道，以司其名，名实法立，故得两见，犹人鉴之相得也。治，直吏反。"
        },
        {
          "paragraph": "仲尼之尽虑，为之傅之。",
          "zhushu": "仲尼曰：天下何思何虑？虑巳：尽矣。若有纤芥之，虑，岂得寂然不动，应感无穷，以辅万物之自然也？"
        },
        {
          "paragraph": "容成氏曰：“除日无岁，",
          "zhushu": "今所以有岁而存日者，为有死生故也。若无死无生，则岁日之计除。也。○容成。老于师也。"
        },
        {
          "paragraph": "无内无外。”",
          "zhushu": "无彼我则无内外也。"
        },
        {
          "paragraph": "魏莹与田侯牟约，田侯牟背之。魏莹怒，将使人刺之。犀首闻而耻之，曰：“君为万乘之君也，而以匹夫从雠。衍请受甲二十万，为君攻之，虏其人民，系其牛马，使其君内热发于背，然后拔其国。忌也出走，然后抶其背，折其脊。”季子闻而耻之，曰：“筑十仞之城，城，者既十仞矣，则又坏之，此胥靡之所苦也。今兵不起七年矣，此王之基也。衍，乱人，不可听也。”华子闻而丑之，曰：“善言伐齐者，乱人也；善言勿伐者，亦乱人也；谓伐之与不伐乱人也者，又乱人也。”君曰：“然则若何？”曰：“君求其道而巳矣。”惠子明之而见戴晋人。戴晋人曰：“有所谓蜗者，君知之乎？”曰：“然。",
          "zhushu": "蜗至微而有两角。○魏莹，郭本作莹，音䓨磨之莹。今本多作䓨，乙耕反。司马云：魏惠王也。与田侯，一本作田侯牟，司马云：田侯，齐威王也。名牟，桓公子。案史记威王名囚，不名牟约，徐于妙反，又如字。司马云：约誓在惠王二十六年。背，音佩。刺，七赐反。犀首，魏官名也。司马云：若今虎牙将军。公孙衍为此官。元嘉本作齿首。乘，绳证反。为君，于伪反，下请为君同。忌也出走。忌畏而走。或言围之也。元嘉本忌作亡。抶，敕一反。三苍云：击也。郭云：秩又猪栗反。折，之舌反。季子，魏臣。坏音怪。华子，亦魏臣也。惠子，惠施也。见，贤遍反，下同。戴晋人，梁国贤人。惠施荐之于魏王。蜗，音瓜，郭音戈。李云：蜗虫有两角，俗谓之蜗牛。三苍云：小牛螺也。云：俗各黄犊。"
        },
        {
          "paragraph": "有国于蜗之左角者曰触氏，有国于蜗之右角者曰蛮氏，时相与争地而战，伏尸数万，逐北旬有五日而后反。”",
          "zhushu": "诚知所争者若此之细也，则天下无争矣。○数，色主反。北如字，又音佩，军走曰北。"
        },
        {
          "paragraph": "君曰：“噫，其虚言与。”曰：“臣请为君实之。君以意在四方上下有穷乎？”君曰：“无穷。”曰：“知游心于无穷，而反在通达之国，",
          "zhushu": "人迹所及为通。达，谓今四海之内也。噫，于其反。与音余。"
        },
        {
          "paragraph": "若存若亡乎？”君曰：“然。”",
          "zhushu": "今自以四海为大，然计在无穷之中，若有若无也。"
        },
        {
          "paragraph": "曰：“通达之中有魏，于魏中有梁，于梁中有王。王与蛮氏有辩乎？”君曰：“无辩。”",
          "zhushu": "王与蛮氏，俱有限之物耳。有限则不问大小，俱不得与无穷者计也。虽复天地共在无穷之中，皆蔑如也。况魏中之梁，梁中之王，而足争哉？○复，扶又反。"
        },
        {
          "paragraph": "客出，而君惝然若有亡也。",
          "zhushu": "自悼所争者细。○惝音敞，字林云：惘也，又吐荡反。"
        },
        {
          "paragraph": "客出，惠子见。君曰：“客，大人也，圣人不足以当之。”惠子曰：“夫吹管也，犹有嗃也。吹剑首者，吷而巳矣。尧舜，人之所誉也。道尧舜于戴晋人之前，譬犹一吷也。”",
          "zhushu": "曽不足闻。○筦音管，本亦作管。嗃，许交反，管声也。玉篇呼洛反，又呼教反，广雅云：鸣也。剑首，司马云：谓剑环头小孔也。吷音血，又呼悦反，司马云：吷然如风过。誉音余。"
        },
        {
          "paragraph": "孔子之楚，舍于蚁丘之浆。其邻有夫妻臣妾登极者，子路曰：“是稯稯何为者邪？”仲尼曰：“是圣人仆也。是自埋于民，",
          "zhushu": "与民同。○蚁丘，鱼绮反。李云：蚁丘，山名。浆：李云：卖浆家。司马云：谓逆旅舍，以菰蒋草覆之也。登极：司马云：极，屋楝也，升之以观也。一云：极，平头屋也。稯音揔，字亦作揔。李云：聚貌。又作稷，一本作稷，初力反。圣人仆，谓怀圣德而隐仆隶也。司马本仆作朴，谓圣人坏朴。"
        },
        {
          "paragraph": "自藏于畔，",
          "zhushu": "进不荣华，退不枯槁，○藏于畔。王云：修田农之业，是隐藏于垅畔。"
        },
        {
          "paragraph": "其声销，",
          "zhushu": "损其名也。○销，音消，司马云：小也。损，本亦作损。"
        },
        {
          "paragraph": "其志无穷，",
          "zhushu": "规是生也。"
        },
        {
          "paragraph": "其口虽言，其心未尝言。",
          "zhushu": "所言者皆世言，"
        },
        {
          "paragraph": "方且与世违，而心不屑与之俱。",
          "zhushu": "心与世异，○不屑。屑，絜也。不絜世也，本或作肯。"
        },
        {
          "paragraph": "是陆沈者也，",
          "zhushu": "人中隐者，譬无水而沈也。○陆沈。司马云：当显而反隐。如无水而沈也。"
        },
        {
          "paragraph": "是其市南宜僚邪？”子路请往召之。孔子曰：“巳矣！彼知丘之著于巳也，",
          "zhushu": "著，明也。"
        },
        {
          "paragraph": "知丘之适楚也。以丘为必使楚王之召巳也，彼且以丘为佞人也。夫若然者，其于佞人也，羞闻其言，而况亲见其身乎？而何以为存？”",
          "zhushu": "不如舍之。以从其志。"
        },
        {
          "paragraph": "子路往视之，其室虚矣。",
          "zhushu": "果逃去也。"
        },
        {
          "paragraph": "长梧封人问子牢曰：“君为政焉勿卤莽，治民焉勿灭裂。",
          "zhushu": "卤莽灭裂，轻脱末略，不尽其分。○长梧，地名。封人，守封疆之人。子牢。司马云：即琴牢，孔子弟子。卤音鲁。莽，莫古反，又如字。灭裂，犹短草也。李云：谓不熟也。司马云：卤莽，犹粗粗也，谓浅耕稀种也。灭裂，断其草也。"
        },
        {
          "paragraph": "昔予为禾，耕而卤莽之，则其实亦卤莽而报予；芸而灭裂之，其实亦灭裂而报予。予来年变齐，深其耕而熟耰之，",
          "zhushu": "功尽其分，无所不至。○芸音云，除草也。亦齐，才细反，司马如字，云：变更也。谓变更所法也。齐，同也。耰音忧，司马云：锄也。广雅云：推也。字林云：摩田器也。"
        },
        {
          "paragraph": "其禾繁以滋，予终年厌飧。”庄子闻之曰：“今人之治其形，理其心，多有似封人之所谓遁其天，离其性，灭其情，亡其神，以众为",
          "zhushu": "夫遁离灭亡，以众为之所致也。若各致其极，则何患也。○飧音孙，本又作飧离，力智反，下同。众为，如字，王云：凡事所可为者也。遯离灭亡，皆犹众为。众为，所谓卤莽也。司马本作为伪。"
        },
        {
          "paragraph": "故，卤莽其性者，欲恶之孽，为性萑苇",
          "zhushu": "萑苇害禾稷，欲恶伤正性。○恶，乌洛反，注并同。孽，鱼列反。萑音丸。苇类苇，干鬼反，芦也。"
        },
        {
          "paragraph": "蒹葭，始萌以扶吾形，",
          "zhushu": "形扶疏则神气伤。○蒹，古恬反，廉也。葭，音加，亦芦也。"
        },
        {
          "paragraph": "寻擢吾性，",
          "zhushu": "以欲恶引性，不止于当。"
        },
        {
          "paragraph": "并溃漏发，不择所出，漂疽疥痈，内热溲膏是也。”",
          "zhushu": "此卤莽之报也。故治性者，安可以不齐其至分？○溃，回内反。漏发，李云：谓精气散泄，上溃下漏，不择所出也。漂，本亦作瘭，徐敷妙反，又匹招反，一音必招反。疽，七余反。瘭疽，谓病疮脓出也。疥音界。溲，本或作瘦，所求反。○，司马云：谓虚劳人尿上生肥白沫也。皆为利欲感动，失其正气，不如深耕熟耰之有实。齐，才细反，又如字。"
        },
        {
          "paragraph": "栢矩学于老聃，曰：“请之天下游。”老聃曰：“已矣，天下犹是也。”又请之，老聃曰：“汝将何始？”曰：“始于齐。”至齐。见辜人焉，推而强之，解朝服而幕之，号天而哭之，曰：“子乎，子乎！天下有大菑，子独先离之。”曰：“莫为盗，莫为杀人。",
          "zhushu": "杀人大菑，谓自此以下事大菑既有，则虽戒以莫为，其可得已乎。○栢矩，有道之人。辜，罪也。李云：谓应死人也。元嘉本作幸人。强，其良反，字亦作强。朝，古遥反。莫，音幕，司马云：覆也。号，户刀反。菑，音哉，离著也。"
        },
        {
          "paragraph": "荣辱立，然后睹所病；",
          "zhushu": "各自得则无荣辱，得失纷纭，故荣辱立。荣辱立，则夸其所谓辱，而跂其所谓荣矣。奔驰乎夸跂之间，非病如何？"
        },
        {
          "paragraph": "货财聚，然后睹所争。",
          "zhushu": "若以知足为富，将何争乎？"
        },
        {
          "paragraph": "今立人之所病，聚人之所争，穷困人之身，使无休时，欲无至此，得乎？",
          "zhushu": "上有所好，则下不能安其本分。○好，呼报反。"
        },
        {
          "paragraph": "古之君人者，以得为在民，以失为在巳，",
          "zhushu": "君莫之失，则民自得矣。"
        },
        {
          "paragraph": "以正为在民，以枉为在已。",
          "zhushu": "君莫之枉，则民自正。"
        },
        {
          "paragraph": "故一形有失其形者，退而自责。",
          "zhushu": "夫物之形性，何为而失哉？皆由人君挠之，以至斯患耳。故自责。"
        },
        {
          "paragraph": "今则不然，匿为物而愚不识，",
          "zhushu": "反其性，匿也；用其性，显也。故为物所显则皆识。匿，女力反。愚，一本作遇不识，反物性而强令识之。"
        },
        {
          "paragraph": "大为难而罪不敢，",
          "zhushu": "为物所易则皆敢。○大为难而罪不敢。王云：凡所施为者，皆用物之所能，则莫不易而敢矣。而故大为艰难，令出不能，物有不敢者，则因罪之。易，以豉反。"
        },
        {
          "paragraph": "重为任而罚不胜，",
          "zhushu": "轻其所任，则皆胜。○胜音升，注同。"
        },
        {
          "paragraph": "远其涂而诛不至。",
          "zhushu": "适其足力则皆至。"
        },
        {
          "paragraph": "民知力竭，则以伪继之。",
          "zhushu": "将以避诛罚也。○知音智，下同。"
        },
        {
          "paragraph": "日出多伪，士民安取不伪？",
          "zhushu": "主日：兴伪士于何许得其真乎？"
        },
        {
          "paragraph": "夫力不足则伪，知不足则欺，财不足则盗。盗窃之行，于谁责而可乎？”",
          "zhushu": "当责上也。"
        },
        {
          "paragraph": "蘧伯玉行年六十而六十化，",
          "zhushu": "亦能顺世而不系于彼我故也。○蘧，其居反。"
        },
        {
          "paragraph": "未尝不始于是之，而卒诎之以非也，",
          "zhushu": "顺物而畅，物情之变然也。○诎，起勿反，广雅云：曲也。郭音黜。"
        },
        {
          "paragraph": "未知今之所谓是之非五十九非也。",
          "zhushu": "物情之变，未始有极，"
        },
        {
          "paragraph": "万物有乎生而莫见其根，有乎出而莫见其门。",
          "zhushu": "无根无门，忽尔自然，故莫见也。唯无其生，亡其出者，为能睹其门而恻其根也。"
        },
        {
          "paragraph": "人皆尊其知之所知，而莫知恃其知之所不知而后知，可不谓大疑乎。",
          "zhushu": "我所不知，物有知之者矣。故用物之知，则无所不知，独任我知，知其寡矣。今不恃物以知，而自尊其知，则物不告我，非大疑如何？"
        },
        {
          "paragraph": "已乎已乎，且无所逃。",
          "zhushu": "不能用彼，则寄身无地。"
        },
        {
          "paragraph": "此则所谓然与，然乎？",
          "zhushu": "自谓然者，天下未之然也。○与音余，又如字。然乎，言未然。"
        },
        {
          "paragraph": "仲尼问于大史大弢、伯常蹇、狶韦曰：“夫卫灵公饮酒湛乐，不听国家之政，田猎毕弋，不应诸侯之际。其所以为灵公者何邪？”大弢曰：“是因是也。”",
          "zhushu": "灵即是无道之谥也。○太史音泰。弢，吐刀反，人名。伯常。蹇，起虔反，人名。狶，本亦作俙，同虚岂反，又音希，郭音郗，李音熙韦。李云：狶韦者，太史官名。湛，丁南反，乐之久也，李常淫反。乐音洛。应，应对之应。诸侯之际，司马云：盟会之事。"
        },
        {
          "paragraph": "伯常骞曰：“夫灵公有妻三人，同滥而浴。",
          "zhushu": "男女同浴，此无礼也。○同滥，徐明暂反，或力暂反，浴器也。"
        },
        {
          "paragraph": "史䲡奉御而进所，搏币而扶翼。",
          "zhushu": "以䲡为贤，而奉御之劳，故搏币而扶翼之，使其不得终礼，此其所以为肃贤也。币者，奉御之物。○史䲡音秋，司马云：史，鱼也。搏音博。弊，郭作弊，帛也，徐扶世反，司马音蔽，云：引衣裳自蔽。扶翼，司马云：谓公及浴女相扶翼自隐也。此殊郭义。"
        },
        {
          "paragraph": "其慢若彼之甚也，见贤人若此其肃也，是其所以为灵公也。”",
          "zhushu": "欲以肃贤，补其私慢。灵有二义，亦可谓善，故仲尼问焉。"
        },
        {
          "paragraph": "狶韦曰：“夫灵公也死，卜葬于故墓不吉，卜葬于沙丘而吉。掘之数仞，得石椁焉。洗而视之，有铭焉，曰：‘不冯其子。灵公夺而里之。’夫灵公之为灵也久矣，",
          "zhushu": "子谓蒯，聩也。言不冯其子，灵公将夺女处也。夫物皆先有其命，故来事可知也。是以凡所为者，不得不为；凡所不为者，不可得为。而愚者以为之在巳，不亦妄乎？○故墓，一本作大墓。沙丘，地名。掘，其月反，又其勿反。数，所主反。洗，西礼反。冯音凭。其子灵公，郭读绝句。司马以其子字绝句，云：言子孙不足可凭，故使公得此处为蒙也。夺而里，而，汝也。里，居处也。一本作夺而埋之。蒯，起怪反。瞆，五怪反。蒯瞆，卫庄公名。女音汝。处，昌虑反。"
        },
        {
          "paragraph": "之二人何足以识之！”",
          "zhushu": "徒识巳然之见事耳，未知巳然之出于自然也。○见，贤遍反。"
        },
        {
          "paragraph": "少知问于大公调曰：“何谓丘里之言？”大公调曰：“丘里者，合十姓百名而以为风俗也。合异以为同，散同以为异。令指马之百体而不得马，而马系于前者，立其百体而谓之马也。是故丘山积卑而为高，江河合水而为大。大人合并而为公。",
          "zhushu": "无私于天下，则天下之风一也。○大公，音泰，下同。丘里，李云：四井为邑，四邑为丘，五家为邻，五邻为里。古者邻里井邑，士风不同，犹今郷曲各自有方俗，而物不齐同。十姓百名，一姓为十人，十姓为百名，则有异有同，故合散以定之。卑如字，又音婢。合水，一本作合流。合并而为公，合群小之称，以为至公之一也。"
        },
        {
          "paragraph": "是以自外入者，有主而不执；由中出者，有正而不距。",
          "zhushu": "自外入者，大人之化也。由中出者，民物之性也。性各得正，故民无违心。化必至公，故主无所执。所以能合丘里而并天下，一万物而夷群异也。"
        },
        {
          "paragraph": "四时殊气，天不赐，故岁成；",
          "zhushu": "殊气自有，故能常有。若本无之而由天赐，则有时而废。○赐，与也。"
        },
        {
          "paragraph": "五官殊职，君不私，故国治；",
          "zhushu": "殊职自有其才，故任之耳，非私而与之。○治，直吏反。"
        },
        {
          "paragraph": "文武大人不赐，故德备；",
          "zhushu": "文者自文，武者自武，非大人所赐也。若由赐而能，则有时而阙矣。岂唯文武，凡性皆然。"
        },
        {
          "paragraph": "万物殊理，道不私，故无名；无名故无为，无为而无不为。",
          "zhushu": "名止于实，故无为；实各自为，故无不为。"
        },
        {
          "paragraph": "时有终始，世有变化，",
          "zhushu": "故无心者斯顺。"
        },
        {
          "paragraph": "祸福淳淳，",
          "zhushu": "流行反复。○淳淳，如字，王云：流，动流貌。覆，芳服反。"
        },
        {
          "paragraph": "至有所拂者而有所宜。",
          "zhushu": "于此为戾，于彼或以为宜。○拂，扶弗反，戾也，又音弗，又音弼。"
        },
        {
          "paragraph": "自殉殊面，",
          "zhushu": "各自性其所是不能离也○自殉殊面，广雅云：面，向也。谓心各不同而自殉焉。殊向自殉，是非天隔，故有所正者，亦有斯差。离，力智反。"
        },
        {
          "paragraph": "有所正者有所差。",
          "zhushu": "正于此者，或差于彼。"
        },
        {
          "paragraph": "比于大泽，百材皆度；",
          "zhushu": "无弃材也。○比于大泽，本亦作宅，百材皆度。度，居也。虽别区异所，大泽为居，虽木石异端，同以太山为坛，此可以当丘里之言也。"
        },
        {
          "paragraph": "观乎大山，木石同坛。",
          "zhushu": "合异以为同也。"
        },
        {
          "paragraph": "此之谓丘里之言。”",
          "zhushu": "言于丘里，则天下可知。"
        },
        {
          "paragraph": "少知曰：“然则谓之道，足乎？”大公调曰：“不然。今计物之数不止于万，而期曰万物者，以数之多者号而读之也。",
          "zhushu": "夫有数之物，犹不止于万，况无数之数，谓道而足邪？○读，李云：读，犹也。"
        },
        {
          "paragraph": "是故天地者，形之大者也；阴阳者，气之大者也。道者为之公。",
          "zhushu": "物得以通，通物无私，而强字之曰道。○强巨丈反。"
        },
        {
          "paragraph": "因其大以号而读之，则可也，",
          "zhushu": "所谓道可道也。"
        },
        {
          "paragraph": "已有之矣，乃将得比哉。",
          "zhushu": "名已有矣，故乃将无可得而比邪？"
        },
        {
          "paragraph": "则若以斯辩，譬犹狗马，其不及远矣。”",
          "zhushu": "今名之辩，无，不及远矣，故谓道犹未足也；必在乎无名无言之域而后至焉。虽有名，故莫之比也。"
        },
        {
          "paragraph": "少知曰：“四方之内，六合之里，万物之所生恶起？”",
          "zhushu": "问：此者，或谓道能生之。○恶，音乌。"
        },
        {
          "paragraph": "大公调曰：“阴阳相照，相盖相治，四时相代，相生相杀。",
          "zhushu": "言此皆其自尔，非无所生。"
        },
        {
          "paragraph": "欲恶去就，于是桥起，雌雄片合，于是庸有。",
          "zhushu": "凡此事故云为趣舍。近起于阴阳之相照，四时之相代也。○恶，乌路反。桥起，居表反，下同，又音羔，王云：高劲，言所起之劲疾也。片合，音判，又如字。"
        },
        {
          "paragraph": "安危相易，祸福相生，缓急相摩，聚散以成。此名实之可纪，精之可志也。",
          "zhushu": "过此以往，至于自然。自然之故，谁知所以也。"
        },
        {
          "paragraph": "随序之相理，桥运之相使，穷则反，终则始。此物之所有，",
          "zhushu": "皆物之所有，自然而然耳，非无能有之也。○随序，谓变化相随，有次序也。序或作原，一本作享。桥运之相使，桥运，谓相桥代顿至，次序以相通理，桥运以相制使也。"
        },
        {
          "paragraph": "言之所尽，知之所至，极物而已。",
          "zhushu": "物表无所复有，故言知不过极物也。○复，扶又反。"
        },
        {
          "paragraph": "睹道之人，不随其所废，不原其所起，",
          "zhushu": "废起皆自尔，无所原随也。"
        },
        {
          "paragraph": "此议之所止。”",
          "zhushu": "极于自尔，故无所议。"
        },
        {
          "paragraph": "少知曰：“季真之莫为，接子之或使，二家之议，孰正于其情，孰徧于其理？”",
          "zhushu": "季真曰：道莫为也。接子曰：道或使，或使者，有使物之功也。○季真、接子，李云：二贤人。徧音遍，徐音篇。"
        },
        {
          "paragraph": "大公调曰：“鸡鸣狗吠，是人之所知。虽有大知，不能以言读其所自化，又不能以意其所将为。",
          "zhushu": "物有自然，非为之所能也。由斯而观，季真之言当也。○吠，符废反。知音智。"
        },
        {
          "paragraph": "斯而析之，精至于无伦，大至于不可围。",
          "zhushu": "皆不为而自尔。"
        },
        {
          "paragraph": "或之使，莫之为，未免于物而终以为过；",
          "zhushu": "物有相使，亦皆自尔，故莫之为者，未为非物也。凡物云云，皆由莫为而过去。"
        },
        {
          "paragraph": "或使则实，",
          "zhushu": "实自使之。"
        },
        {
          "paragraph": "莫为则虚。",
          "zhushu": "无使之也。"
        },
        {
          "paragraph": "有名有实，是物之居；",
          "zhushu": "指名实之所在。"
        },
        {
          "paragraph": "无名无实，在物之虚。",
          "zhushu": "物之所在，其实至虚。"
        },
        {
          "paragraph": "可言可意，言而愈疏。",
          "zhushu": "故求之于言意之表而后至焉。"
        },
        {
          "paragraph": "未生不可忌，",
          "zhushu": "突然自生，制不由我，我不能禁。"
        },
        {
          "paragraph": "已死不可徂。",
          "zhushu": "忽然自死，吾不能违。○可徂，一本作阻。"
        },
        {
          "paragraph": "死生非远也，理不可睹。",
          "zhushu": "近于身中，犹莫见其自尔而欲忧之。"
        },
        {
          "paragraph": "或之使莫之为，疑之所假。",
          "zhushu": "此二者，世所至疑也。"
        },
        {
          "paragraph": "吾观之本，其往无穷。吾求之末，其来无止。无穷无止，言之无也，与物同理。",
          "zhushu": "物理无穷，故其言无穷，然后与物同理也。"
        },
        {
          "paragraph": "或使莫为，言之本也，与物终始。",
          "zhushu": "恒不为而自使然也。"
        },
        {
          "paragraph": "道不可有，有不可无，",
          "zhushu": "道故不能使有，而有者常自然也。"
        },
        {
          "paragraph": "道之为名，所假而行，",
          "zhushu": "物所由而行，故假名之曰道。"
        },
        {
          "paragraph": "或使莫为，在物一曲，夫胡为于大方？",
          "zhushu": "举一隅，便可知。"
        },
        {
          "paragraph": "言而足，则终日言而尽道；",
          "zhushu": "求道于言意之表则足。"
        },
        {
          "paragraph": "言而不足，则终日言而尽物。",
          "zhushu": "不能忘言而存意则不足。"
        },
        {
          "paragraph": "道，物之极，言默不足以载？",
          "zhushu": "夫道，物之极，常莫为而自尔，不在言与不言。"
        },
        {
          "paragraph": "非言非默，议其有极。”",
          "zhushu": "极于自尔非言默而议也。"
        }
      ]
    },
    {
      "name": "外物第二十六",
      "paragraphs": [
        {
          "paragraph": "",
          "zhushu": "音义曰：以义名篇。"
        }
      ]
    },
    {
      "name": "",
      "paragraphs": [
        {
          "paragraph": "外物不可必，故龙逢诛，比干戮，箕子狂，恶来死，桀纣亡。",
          "zhushu": "善恶之所致，俱不可必也。○外物，王云：夫忘怀于我者，固无对于天下，然后外物无所用必焉。若乃有所执为者，谅亦无时而妙矣。"
        },
        {
          "paragraph": "人主莫不欲其臣之忠，而忠未必信，故伍员流于江，苌弘死于蜀，藏其血三年而化为碧。",
          "zhushu": "精诚之至，○化为碧。吕氏春秋：藏其血三年化为碧玉。"
        },
        {
          "paragraph": "人亲莫不欲其子之孝，而孝未必爱，故孝己忧而曾参悲。",
          "zhushu": "是以至人无心而应物，唯变所适。○孝己，李云：殷高宗之太子。曾参，李云：曾参至孝，为父所憎，尝见绝粮而后苏。"
        },
        {
          "paragraph": "木与木相摩则然，金与火相守则流。阴阳错行，则天地大絯，于是乎有雷有霆，水中有火，乃焚大槐。",
          "zhushu": "所谓错行。○该，音骇，又音该，又胡待反。水中有火，乃焚大槐。司马云：水中有火，谓电也。焚，谓霹雳时烧大树也。"
        },
        {
          "paragraph": "有甚忧两陷而无所逃，",
          "zhushu": "苟不能忘形，则随形所遭而陷于忧乐，左右无宜也。○两陷，司马云：两谓心与瞻也。陷，破也。畏雷霆甚忧，心胆破陷也。乐音洛。"
        },
        {
          "paragraph": "螴蜳不得成，",
          "zhushu": "矜之愈重，则所在为难，莫知所守，故不得成。○螴，郭音陈，又楮允反，徐敕尽反。蜳，郭音惇，又柱允反，徐敕转反，李余准反。司马云：螴蜳读曰冲融，言怖畏之气冲融两溢，不安定也。"
        },
        {
          "paragraph": "心若县于天地之间，",
          "zhushu": "所希跂者，高而阔也。○县，音玄。"
        },
        {
          "paragraph": "慰暋沈屯，",
          "zhushu": "非清夷平畅也。○慰暋，武巾反，李音昏，又音泯，慰郁也。暋，闷也。沈屯，张伦反，司马云：沈，深也。屯，难也。"
        },
        {
          "paragraph": "利害相摩，生火甚多 ，",
          "zhushu": "内热故也。"
        },
        {
          "paragraph": "众人焚和，",
          "zhushu": "众人而遗利则和，若利害存怀，则其和焚也。"
        },
        {
          "paragraph": "月固不胜火，",
          "zhushu": "大而暗则多累，小而明则知分。"
        },
        {
          "paragraph": "于是乎有僓然而道尽。",
          "zhushu": "唯僓然无矜，遗形自得，道乃尽也。○僓音颓，又乎怀反，郭云：顺也。"
        },
        {
          "paragraph": "庄周家贫，故往贷粟于监河侯，监河侯曰：“诺，我将得邑金，将贷子三百金，可乎？”庄周忿然作色曰：“周昨来，有中道而呼者，周顾视车辙中，有鲋鱼焉，周问之曰：“鲋鱼来，子何为者邪？”对曰：“我，东海之波臣也。君岂有斗升之水而活我哉？”周曰：“诺哉，我且南游吴越之王，激西江之水而迎子，可乎？”鲋鱼忿然作色曰：“吾失我常与，我无所处，吾得斗升之水然活耳。君乃言此，曾不如早索我于枯鱼之肆。”",
          "zhushu": "此言当，理无小苟，其不当，虽大何益。○贷，音特，或一音他得反。监河侯，古衔反，说苑作魏文侯将贷，他代反。呼，火故反。鲋音附，广雅云：鰿也。鰿音迹。波臣，司马云：谓波荡之臣。激，古狄反。索，所白反。枯鱼，李云：犹乾鱼也。"
        },
        {
          "paragraph": "任公子为大钩巨缁，五十犗以为饵，蹲乎会稽，投竿东海，旦旦而钓，期年不得鱼。已而大鱼食之，牵巨钩，䤾没而下，骛扬而奋鬐，白波若山，海水震荡，声侔鬼神，惮赫千里。任公子得若鱼，离而腊之。自制河以东，苍梧已北，莫不厌若鱼者。已而后世辁才讽说之徒，皆惊而相告也。夫揭竿累，趣灌渎，守鲵鲋，其于得大鱼难矣。饰小说以干县令，其于大达亦远矣，是以未尝闻任氏之风俗，其不可与经于世亦远矣。",
          "zhushu": "此言志趣不同，故经世之宜，小大各有所适也。○任，如字，下同。李云：任，国名。钩，本作钓。巨缁，司马云：大黑纶也。搳，郭占迈反，云：犍牛也。徐音界，说文云：騬也。司马云：犠牛也。騬音绳。犍，纪言反。饵音二。蹲音存。会，古外反。稽，古兮反。会稽，山名，今为郡也。期年，本亦作朞，同音基。言必久其事，后乃能感也。錎音陷，字林犹陷字也。鹜。音务，一本作惊。鬐，徐求夷反，李音须。惮，徒旦反。赫，火百反。千里，言千里皆惧。若鱼，司马云：大鱼名。若，海神也。或云若鱼，犹言此鱼。腊音昔。制河，诸设反，依字应作浙，汉书音义音逝。河亦江也，北人名水皆曰河。浙江，今在余杭郡，后汉以为吴会分界。司马云：浙江今在会稽钱塘。辁，七全反，又砚专反，又音权。李云：辁，量人也。本或作軨。軨，小也。本又或作轻。讽，力凤反。揭其列其谒二反。竿累，劣彼反，谓次足不得并足也。本亦作累。司马云：力追反，云：纶也。趣本又作趋，同。七须反。灌渎司马云：漑渎之渎。鲵，五兮反。鲋，音附，又音蒲，本又作蒲。李云：鲵、鲋皆小鱼也。"
        },
        {
          "paragraph": "儒以诗礼发家，大儒胪传曰：“东方作矣，事之何若？”小儒曰：“未解裙𥜗，口中有珠。”“诗固有之曰：‘青青之麦，生于陵陂，生不布施，死何含珠为？’接其鬓，压其顪，儒以金椎控其颐，徐别其颊，无伤口中珠。”",
          "zhushu": "诗、礼者，先王之陈迹也。苟非其人，道不虚行。故夫儒者乃有用之为奸，则迹不足恃也。○胪，力于反，一音卢。苏林注汉书云：上传语告下曰胪。胪犹行也。传，治恋反，又丈莼反。向云：从上语下曰胪。传，一音张恋反，遽也。东方作矣，司马云：谓日出也。𥜗，而朱反。青青之麦：司马云：此逸诗，刺死人也。陂，彼宜反。施，始豉反。压，本亦作擪，同，乃协反，郭于琰反，又敕颊反。字林云：擪，一指按也。顪，本亦作岁，许秽反。司马云：颐下毛也。椎，直追反。控，若江反。别，彼列反。"
        },
        {
          "paragraph": "老莱子之弟子出薪，遇仲尼，反以告曰：“有人于彼，修上而趋下，",
          "zhushu": "长上而促下也○老莱子，楚人也。出薪，出采薪也。趋下，音促。李云：下短也。"
        },
        {
          "paragraph": "末偻而后耳，",
          "zhushu": "耳却近后而上偻○末偻李云：末上，谓头前也。又谓背膂也。后耳司马云：耳却后。近，附近之近。"
        },
        {
          "paragraph": "视若营四海，",
          "zhushu": "视之儡然，似营他人事者，○视若营四海。夫劳形役智以应世务，失其自然者也。故尧有亢龙之喻，舜有卷偻之谈，周公类之走狼，仲尼比之逸狗，岂不或信哉！儡，律悲反，旧鱼鬼反，又鱼威反。"
        },
        {
          "paragraph": "不知其谁氏之子？”老莱子曰：“是丘也，召而来。”仲尼至，曰：“丘，去汝躬矜与汝容知，斯为君子矣。”",
          "zhushu": "谓仲尼能遗形去知，故以为君子。○去，起吕反，注同。而，本又作女。躬矜为身矜修善行。容知音智，谓节智为容好。"
        },
        {
          "paragraph": "仲尼揖而退，",
          "zhushu": "受其言也。"
        },
        {
          "paragraph": "蹙然改容而问曰：“业可得进乎？”",
          "zhushu": "设问之，令老莱明其不可进。○蹙，子六反。业可得进乎？问可行仁义于世乎？令，力成反。"
        },
        {
          "paragraph": "老莱子曰：“夫不忍一世之伤，而鷔万世之患，",
          "zhushu": "一世为之，则其迹万世为患，故不可轻也。○鷔，本亦作敖，同五报反，下同，下或作骜。"
        },
        {
          "paragraph": "抑固窭邪，亡其略弗及邪？",
          "zhushu": "直任之，则民性不篓而皆自有，略无弗及之事也。○窭，其矩反。"
        },
        {
          "paragraph": "惠以欢为，骜终身之丑，",
          "zhushu": "惠之而欢者，无惠则丑矣。然惠不可长，故一惠终身丑也。"
        },
        {
          "paragraph": "中民之行进焉耳，",
          "zhushu": "言其易进，则不可妄惠之。○行，下孟反。易，以豉反。"
        },
        {
          "paragraph": "相引以名，相结以隐。",
          "zhushu": "隐，括进之谓也。○相结以隐。李云：隐，病患也。虽相引以名声，是相结以病患。"
        },
        {
          "paragraph": "与其誉尧而非桀，不如两忘而闭其所誉。",
          "zhushu": "闭者，闭塞。○誉尧，音余。闭，一本文。注并作门。"
        },
        {
          "paragraph": "反无非伤也，动无非邪也。",
          "zhushu": "顺之则全，静之则正。○反无非伤，反逆于理。动无非邪，似嗟反。动矜于是也。"
        },
        {
          "paragraph": "圣人踌躇以兴事，以每成功。",
          "zhushu": "事不远本，故其功毎成。○踌音畴。躇，直居反。以兴事，以每成功。毎者，每有成功也。踌躇者，从容也。从容兴事，虽有成功，圣人不存，犹致敝迹，流毒百世，况动矜善行而载之不已乎？远，于万反。"
        },
        {
          "paragraph": "柰何哉其载焉终矜尔！”",
          "zhushu": "矜不可载，故遗而弗有也。"
        },
        {
          "paragraph": "宋元君夜半而梦人被发闚阿门，曰：“予自宰路之渊，予为清江使河伯之所，渔者余且得予。”元君觉，使人占之，曰：“此神龟也。”君曰：“渔者有余且乎？”左右曰：“有。”君曰：“令余且会朝。”明日，余且朝，君曰：“渔何得？”对曰：“且之网得白龟焉，箕圆五尺。”君曰：“献若之龟。”龟至，君再欲杀之，再欲活之，心疑，卜之，曰：“杀龟以卜，吉。”乃刳龟，七十二钻而无遗策。仲尼曰：“神龟能见梦于元君，而不能避余且之网；知能七十二钻而无遗策，不能避刳肠之患。如是，则知有所困，神有所不及也。",
          "zhushu": "神知之不足恃也如是夫！唯静然居其所能，而不营于外者为全。○宋元君，李云：元公也。案：元公名佐，平公之子。阿门，司马云：阿，屋曲簷也。宰路，李云：渊名，龟所居。为，如字，又于伪反。使，所吏反。渔音鱼。余音预。且，子余反，姓余，名且也。觉，古孝反。令，力成反。朝，直遥反，下同。刳，口孤反。钻，左端反，又左乱反。策，初革反。见，贤遍反。知，音智，下及注同。知有所困，一本作知有所不周。"
        },
        {
          "paragraph": "虽有至知，万人谋之。",
          "zhushu": "不用其知而用众谋。○知音智，下注皆同。"
        },
        {
          "paragraph": "鱼不畏网而畏鹈鹕。",
          "zhushu": "网无情，故得鱼。○鹈，徒兮反。鹕，鹈鹕，水鸟也，一名海河。"
        },
        {
          "paragraph": "去小知而大知明，",
          "zhushu": "小知自私，大知任物。○去，起吕反，下注同。"
        },
        {
          "paragraph": "去善而自善矣。",
          "zhushu": "去善则善无所慕，善无所慕，则善者不矫而自善也。○矫，居表反。"
        },
        {
          "paragraph": "婴儿生无石师而能言，与能言者处也。",
          "zhushu": "泛然无习而自能者，非跂而学彼也。○石师，石者，匠名也，谓无人为师匠教之者也。一本作所师，又作硕师。"
        },
        {
          "paragraph": "惠子谓庄子曰：“子言无用。”庄子曰：“知无用而始可与言用矣。夫地非不广且大也，人之所用容足耳。然则厕足而垫之致黄泉，人尚有用乎？”惠子曰：“无用。”庄子曰：“然则无用之为用也亦明矣。”",
          "zhushu": "圣应其内，当事而发，己言其外，以畅事情。情畅则事通，外明则内用，相湏之理然也。○厕音侧，又音测。垫，丁念反，司马：崔云：下也。本又作堑，七念反，掘也。致，至也，本又作至。"
        },
        {
          "paragraph": "庄子曰：“人有能游，且得不游乎？人而不能游，且得游乎？",
          "zhushu": "性之所能，不得不为也；性所不能，不得强为。故圣人唯莫之制，则同焉皆得，而不知所以得也。○强，其丈反。"
        },
        {
          "paragraph": "夫流遁之志，决绝之行，噫，其非至知厚德之任与！",
          "zhushu": "非至厚则莫能任其志行，而信其殊能也。○行，下孟反，注同。兴音余。"
        },
        {
          "paragraph": "覆坠而不反，火驰而不顾，",
          "zhushu": "人之所好，不避是非，死生以之。○坠，直类反。好，呼报反。"
        },
        {
          "paragraph": "虽相与为君臣，时也，易世而无以相贱。",
          "zhushu": "所以为人齐同。"
        },
        {
          "paragraph": "故曰至人不留行焉。",
          "zhushu": "唯所遇而因之，故能与化俱。"
        },
        {
          "paragraph": "夫尊古而卑今，学者之流也，",
          "zhushu": "古无所尊，今无所卑，而学者尊古而卑今，失其原矣。"
        },
        {
          "paragraph": "且以狶韦氏之流观今之世，夫孰能不波？",
          "zhushu": "随时因物，乃平泯也。○狶，虚岂反。不波波，高下貌。"
        },
        {
          "paragraph": "唯至人乃能游于世而不僻，",
          "zhushu": "当时应务，所在为正。○僻，匹亦反。"
        },
        {
          "paragraph": "顺人而不失已。",
          "zhushu": "本无我，我何失焉。"
        },
        {
          "paragraph": "彼教不学，",
          "zhushu": "教因彼往，故非学也。"
        },
        {
          "paragraph": "承意不彼。”",
          "zhushu": "彼意自然，故承而用之，则夫万物各至其我。"
        },
        {
          "paragraph": "目彻为明，耳彻为聪，鼻彻为鹯，口彻为甘，心彻为知，知彻为德。凡道不欲壅，壅则哽，哽而不止则跈，",
          "zhushu": "当通而塞，则理有不泄，而相腾践也。○鹯，舒延反。哽，庚猛反，塞也。跈，女展反，广雅云：履也，止也。本或作蹍，同。"
        },
        {
          "paragraph": "跈则众害生。",
          "zhushu": "生，起也。"
        },
        {
          "paragraph": "物之有知者恃息，",
          "zhushu": "凡根生者，无知亦作恃息也。"
        },
        {
          "paragraph": "其不殷，非天之罪；",
          "zhushu": "殷，当也。夫息不由知，由知然后失当，失当而后不通。故知恃息，息不恃知也。然知欲之用，制之由人，非不得已之符也。○殷，如字，一音于靳反。"
        },
        {
          "paragraph": "天之穿之，日夜无降，",
          "zhushu": "通，理有常运。"
        },
        {
          "paragraph": "人则顾塞其窦。",
          "zhushu": "无性任天窦乃开。○窦音豆。"
        },
        {
          "paragraph": "胞有重阆，",
          "zhushu": "阆，空旷也。○胞，普交反。腹中贻重，直龙反。阆音浪。"
        },
        {
          "paragraph": "心有天游。",
          "zhushu": "游，不系也。"
        },
        {
          "paragraph": "室无空虚，则妇姑勃溪；",
          "zhushu": "争，处也。○勃溪，音奚。勃，争也。溪，空也。司马去勃溪，反戾也。无空虚以容其私，则反戾共斗争也。"
        },
        {
          "paragraph": "心无天游，则六凿相攘。",
          "zhushu": "攘逆。○凿，在报反。相攘，如羊反，司马云：谓六情攘夺。"
        },
        {
          "paragraph": "大林丘山之善于人也，亦神者不胜。",
          "zhushu": "自然之理，有寄物而通也。"
        },
        {
          "paragraph": "德溢乎名，",
          "zhushu": "夫名高则利深，故修德者过其当。"
        },
        {
          "paragraph": "名溢乎暴，",
          "zhushu": "夫禁暴则名美于德，"
        },
        {
          "paragraph": "谋稽乎誸，",
          "zhushu": "兹，急也。急而后考其谋。○誸音贤，郭音玄，向本作弦，云：坚正也。"
        },
        {
          "paragraph": "知出乎争，",
          "zhushu": "平往则无用知。"
        },
        {
          "paragraph": "柴生乎守，",
          "zhushu": "柴，塞也。○，柴，积也。"
        },
        {
          "paragraph": "官事果乎众宜。",
          "zhushu": "众之所宜者不一，故官事立也。"
        },
        {
          "paragraph": "春雨日时，草木怒生，铫耨于是乎始修，",
          "zhushu": "夫事物之生皆有由。○铫，七遥反，削也。能有所穿削也。又他尧反。耨，乃豆反，似锄，田具也。"
        },
        {
          "paragraph": "草木之到植者过半而不知其然。",
          "zhushu": "夫事由理发，故不觉。○到植，时力反，又音值，立也，本亦作置，司马云：锄拔反之更生者曰到植。"
        },
        {
          "paragraph": "静然可以补病，",
          "zhushu": "非不病也。"
        },
        {
          "paragraph": "眦搣可以休老，",
          "zhushu": "非不老也。○𦙼，子斯反，徐子智反，本亦作揃，子浅反。三苍云：揃犹翦也。玉篇云：灭也。搣，本亦作搣，音灭，又武齐反，字林云：𣐑也。𣐑音千米反。"
        },
        {
          "paragraph": "宁可以止遽。",
          "zhushu": "非不遽也。"
        },
        {
          "paragraph": "虽然，若是，劳者之务也，非佚者之所未尝过而问焉。",
          "zhushu": "若是犹有劳，故佚者超然不顾。○佚音逸。"
        },
        {
          "paragraph": "圣人之所以駴天下，神人未尝过而问焉；",
          "zhushu": "神人，即圣人也。圣言其外，神言其内。駴，户楷反。王云。谓改百姓之视听也。徐音戒，谓上不问下也。"
        },
        {
          "paragraph": "贤人所以駴世，圣人未尝过而问焉；君子所以駴国，贤人未尝过而问焉；小人所以合时，君子未尝过而问焉。",
          "zhushu": "趋步各有分，高下各有等。"
        },
        {
          "paragraph": "演门有亲死者，以善毁爵为官师，其党人毁而死者半。",
          "zhushu": "慕赏而孝，去真远矣。斯尚贤之过也。○演门，以善反，宋城门名。"
        },
        {
          "paragraph": "尧与许由天下，许由逃之；汤与务光，务光怒之。纪他闻之，帅弟子而踆于窾水，诸侯吊之，三年，申徒狄因以踣河。",
          "zhushu": "其波荡伤性，遂至于此。○他，徒何反。踆音存，字林云：古蹲字，徐七旬反，又音尊。窽音𣢾，又音科，司马云：水名。吊之，司马云：恐其自沈，故吊之。踣，徐芳附反，普豆反，字林云：僵也。李云：顿也。郭薄杯反。"
        },
        {
          "paragraph": "荃者所以在鱼，得鱼而忘荃；蹄者所以在兔，得兔而忘蹄；言者所以在意，得意而忘言。吾安得夫忘言之人而与之言哉！",
          "zhushu": "至于两圣无意，乃都无所言也。○荃，七全反，崔音孙，香草也，可以饵鱼。或云积柴水中，使鱼依而食焉。一云鱼笱也。蹄，大兮反，兔，罥也。又云，兔，弶也。系其脚，故云蹄也。罥音古县反。弶音巨亮反。得夫音符。"
        }
      ]
    },
    {
      "name": "寓言第二十七",
      "paragraphs": [
        {
          "paragraph": "",
          "zhushu": "音义曰：以义名篇。"
        }
      ]
    },
    {
      "name": "",
      "paragraphs": [
        {
          "paragraph": "寓言十九，",
          "zhushu": "寄之他人。则十言而九见信○寓言十九。寓寄也。以人不信巳故托之他人。十言而九见信也。"
        },
        {
          "paragraph": "重言十七。",
          "zhushu": "世之所重，则十言而七见信。○重言，谓为人所重者之言也。"
        },
        {
          "paragraph": "巵言日出，和以天倪。",
          "zhushu": "夫巵满则倾，空则仰，非持故也。况之于言，因物随变，唯彼之从，故曰日出。日出，谓日新也。日新则尽其自然之分，自然之分尽则和也。○巵言，字又作巵，音支，字略云：巵，圆酒器也，李起宜反。王云：夫巵器满即倾，空则仰，随物而变，非执一守故者也。施之于言，而随人从变，巳无常主者也。司马云：谓支离无首尾言也。倪音崖，徐音诣。"
        },
        {
          "paragraph": "寓言十九，藉外论之。",
          "zhushu": "言出于巳，俗多不受，故借外耳。肩吾连叔之类，皆所借也。○藉，李云：因也。"
        },
        {
          "paragraph": "亲父不为其子媒，亲父誉之，不若非其父者也；",
          "zhushu": "父之誉子，诚多不信，然时有信者，辄以常嫌见疑，故借外论也。○誉之，音余，注同。"
        },
        {
          "paragraph": "非吾罪也，人之罪也。",
          "zhushu": "巳虽信而懐常疑者犹不受，寄之彼人则信之，人之听有斯累也。"
        },
        {
          "paragraph": "与己同则应，不与己同则反。",
          "zhushu": "互相非也。"
        },
        {
          "paragraph": "同于已为是之，异于己为非之。",
          "zhushu": "三异同处而二异，讼其所取，是必于不讼者俱异耳，而独信其所是，非借外如何？"
        },
        {
          "paragraph": "重言十七，所以已言也，是为耆艾",
          "zhushu": "。以其耆艾，故俗共重之。虽使言不借外，犹十信其七。○耆艾，五盖反。"
        },
        {
          "paragraph": "年先矣，而无经纬本末以期年耆者，是非先也。",
          "zhushu": "年在物先耳，其余本末，无以待人，则非所以先也。期，待也。"
        },
        {
          "paragraph": "人而无以先人，无人道也；人而无人道，是之谓陈人。",
          "zhushu": "直是陈久之人耳，而俗便共信之，此俗之所以为安，故而习常。"
        },
        {
          "paragraph": "巵言日出，和以天倪，因以曼衍，所以穷年。",
          "zhushu": "夫自然有分，而是非无主，无主则曼衍矣，谁能定之哉？故旷然无懐，因而任之，所以各终其天年。○曼衍，以战反。"
        },
        {
          "paragraph": "不言则齐，齐与言不齐，言与齐不齐也。",
          "zhushu": "付之与物而就用其言，则彼此是非，居然自齐。若不能因彼而立言以齐之，则我与万物复不齐耳。○复不，扶又反，下同。"
        },
        {
          "paragraph": "故曰无言。",
          "zhushu": "言彼所言，故虽有言。而我竟不言也。"
        },
        {
          "paragraph": "言无言，终身言，未尝不言；",
          "zhushu": "虽出吾口，皆彼言耳。"
        },
        {
          "paragraph": "终身不言，未尝不言。",
          "zhushu": "据出我口。"
        },
        {
          "paragraph": "有自也而可，有自也而不可；有自也而然，有自也而不然。恶乎然？然于然。恶乎不然，不然于不然。恶乎可？可于可。恶乎不可？不可于不可。",
          "zhushu": "自，由也。由彼我之情偏，故有可不可。○恶乎，音乌，下同。"
        },
        {
          "paragraph": "物固有所然，物固有所可，",
          "zhushu": "各自然，各自可。"
        },
        {
          "paragraph": "无物不然，无物不可。",
          "zhushu": "綂而言之，则无可无不可，无可无不可而至也。"
        },
        {
          "paragraph": "非巵言日出，和以天倪，孰得其久！",
          "zhushu": "夫唯言随物制而任其天然之分者，能无天落。"
        },
        {
          "paragraph": "万物皆种也，以不同形相禅，",
          "zhushu": "虽变化相代，原其气则一。○种，章勇反。"
        },
        {
          "paragraph": "始卒若环，",
          "zhushu": "于今为始者，于昨已复为卒也。"
        },
        {
          "paragraph": "莫得其伦，",
          "zhushu": "理自尔，故莫得。"
        },
        {
          "paragraph": "是谓天均；天均者天倪也。",
          "zhushu": "夫均齐者岂妄哉？皆天然之分。"
        },
        {
          "paragraph": "庄子谓惠子曰：“孔子行年六十而六十化，",
          "zhushu": "与时俱也。"
        },
        {
          "paragraph": "始时所是，卒而非之，",
          "zhushu": "时变则俗情亦变，乘物以游心者，岂异于俗哉。"
        },
        {
          "paragraph": "未知今之所谓是之非五十九非也。”",
          "zhushu": "变者不停，是不可常。"
        },
        {
          "paragraph": "惠子曰：“孔子勤志服知也。”",
          "zhushu": "谓孔子勤志服膺而后知，非能任其自化也。此明惠子不及圣人之韵远矣。"
        },
        {
          "paragraph": "庄子曰：“孔子谢之矣，而其未之尝言。",
          "zhushu": "谢变化之自尔，非知力之所为，故随时任物而不造言也。"
        },
        {
          "paragraph": "孔子云：‘夫受才乎大本，复灵以生。’",
          "zhushu": "若役其才知而不复其本灵，则生亡矣。○知音智。"
        },
        {
          "paragraph": "鸣而当律，言而当法。",
          "zhushu": "鸣者，律之所生；言者，法之所出。而法律者，众之所为，圣人就用之耳，故无不当而未之尝言，未之尝为也。"
        },
        {
          "paragraph": "利义陈乎前，而好恶是非直服人之口而已矣。",
          "zhushu": "服，用也。我无言也。我之所言，直用人之口耳，好恶是非，利义之陈，未始出吾口也。○好，呼报反，注同。恶，乌露反，注同。"
        },
        {
          "paragraph": "使人乃以心服，而不敢萼立，定天下之定。",
          "zhushu": "口所以宣心，故用众人之口，则众人之心用矣。我顺众心，则众心信矣，谁敢逆立哉？吾因天下之自定而定之，又何为乎？○萼音悟，又五各反，逆也。"
        },
        {
          "paragraph": "已乎已乎，吾且不得及彼乎！”",
          "zhushu": "因而乘之，故无不及。"
        },
        {
          "paragraph": "曾子再仕而心再化，曰：“吾及亲仕，三釜而心乐；后仕，三千钟不洎，吾心悲。”",
          "zhushu": "洎，及也。○三釜，小尔雅云：六斗四升曰釜。乐音洛，下注同。洎，其器反。"
        },
        {
          "paragraph": "弟子问于仲尼曰：“若参者，可谓无所县其罪乎？”",
          "zhushu": "县，系也。谓参仕以为亲，无系禄之罪也。○参，所金反。县其，音玄，下同。县，系也。心再化于禄，所存者亲也。虽系禄而无系于罪也。为，于伪反。"
        },
        {
          "paragraph": "曰：“既己县矣。",
          "zhushu": "系于禄以养也。○养，羊尚反，下同。"
        },
        {
          "paragraph": "夫无所县者，可以有哀乎？",
          "zhushu": "夫养亲以适，不问其具。若能无系，则不以贵贱经懐，而平和怡畅，尽色养之宜矣。"
        },
        {
          "paragraph": "彼视三釜三千钟，如观雀蚊虻相过乎前也。",
          "zhushu": "彼，谓无系也。夫无系者，视荣禄若蚊虻鸟雀之在前而过去耳，岂有哀乐于其间哉。○观，本亦作鹳，同古乱反。蚊音文。虻，孟庚反。司马云：观雀飞疾，与蚊相过，忽然不觉也。王云：鹳蚊，取大小相县，以喻三釜三千钟之多少。元嘉本作如鹳蚊，无虻字。"
        },
        {
          "paragraph": "颜成子游谓东郭子綦曰：“自吾闻子之言，一年而野，",
          "zhushu": "外权利也。○綦音其。"
        },
        {
          "paragraph": "二年而从，",
          "zhushu": "不自专也。"
        },
        {
          "paragraph": "三年而通，",
          "zhushu": "通彼我也。"
        },
        {
          "paragraph": "四年而物，",
          "zhushu": "与物同也。"
        },
        {
          "paragraph": "五年而来，",
          "zhushu": "自得也。"
        },
        {
          "paragraph": "六年而鬼入，",
          "zhushu": "外形骸也。"
        },
        {
          "paragraph": "七年而天成，",
          "zhushu": "无所复为。○复，扶又反。"
        },
        {
          "paragraph": "八年而不知死，不知生，",
          "zhushu": "所遇皆适而安。"
        },
        {
          "paragraph": "九年而大妙。”",
          "zhushu": "妙，善也。善恶同，故无往而不冥。此言久闻道，知天籁之自然，将忽然自忘，则秽累日去，以至于尽耳。○籁，力带反。"
        },
        {
          "paragraph": "生有为，死也。",
          "zhushu": "生而有为，则丧其生。○丧，息浪反。"
        },
        {
          "paragraph": "劝公，以其死也，有自也；",
          "zhushu": "自，由也。由有为，故死，由私其生，故有为。今所以劝公者，以其死之由私耳。"
        },
        {
          "paragraph": "而生阳也，无自也。",
          "zhushu": "夫生之阳，遂以其绝迹无为，而忽然独尔，非由有也。"
        },
        {
          "paragraph": "而果然乎？恶乎其所适？恶乎其所不适？",
          "zhushu": "然而果然故无适，无不适而后皆适。皆适而至也。○恶音乌，下同。"
        },
        {
          "paragraph": "天有历数，地有人据，吾恶乎求之？",
          "zhushu": "皆已自足。"
        },
        {
          "paragraph": "莫知其所终，若之何其无命也？",
          "zhushu": "理必自终，不由于知，非命如何。"
        },
        {
          "paragraph": "莫知其所始，若之何其有命也？",
          "zhushu": "不知其所以然而然谓之命，似若有意也。故又遣命之名以明其自尔，而后命理全也。"
        },
        {
          "paragraph": "有以相应也，若之何其无鬼邪？",
          "zhushu": "理必有应，若有神灵以致也。"
        },
        {
          "paragraph": "无以相应也，若之何其有鬼邪？",
          "zhushu": "理自相应，相应，不由于故也，则虽相应而无灵也。"
        },
        {
          "paragraph": "众罔两问于景曰：“若向也俯而今也仰，向也括而今也被发，向也坐而今也起，向也行而今也止，何也？”景曰：“搜搜也，奚稍问也！",
          "zhushu": "动运自尔，无所稍问。○景音影，又如字，本或作影。括，古活反，司马云：谓括发也。被，皮寄反。搜，本又作叟，同，素口反，又素刀反，又音萧，向云：动貌。"
        },
        {
          "paragraph": "予有而不知其所以。",
          "zhushu": "自尔故不知所以。"
        },
        {
          "paragraph": "予，蜩甲也，蛇蜕也，似之而非也。",
          "zhushu": "影似形而非形。○蜩甲，音条，司马云：条甲，蝉蜕皮也。蜕，音帨，又吐卧反，又始锐反。"
        },
        {
          "paragraph": "火与日，吾屯也；阴与夜，吾代也。彼吾所以有待邪？而况乎以有待者乎！",
          "zhushu": "推而极之，则今之，所谓有待者，率至于无待，而独化之理彰矣。○屯，徒门反，聚也。"
        },
        {
          "paragraph": "彼来则我与之来，彼往则我与之往，彼强阳则我与之强阳。强阳者，又何以有问乎？”",
          "zhushu": "直自强阳运动，相随往来耳。无意，不可问也。"
        },
        {
          "paragraph": "阳子居南之沛，老聃西游于秦，邀于郊，至于梁而遇老子。老子中道仰天而叹曰：“始以汝为可教，今不可也。”阳子居不答。至舍，进盥漱巾栉，脱屦户外，膝行而前，曰：“向者弟子欲请夫子，夫子行不间，是以不敢。今间矣，请问其故。”老子曰：“而睢睢盱盱，而谁与居？",
          "zhushu": "睢睢盱盱，跋扈之貌，人将畏难而疏远。○阳子居，姓，阳，名戎，字子居。沛音贝。邀，古尧反，要也，遇也。王篇云：求也，抄也，遮也。盥音管，小尔雅云：喿也，西也。漱，所又反。栉，庄乙反。闲音闲，下同，一音如字。睢，郭呼维反，徐许圭反。盱，香于反，又许吴反，又音虚。广雅云：睢睢盱盱，元气也。而，汝也。言汝与元气合德，去其矜骄，谁复能同此心。解异郭义。跋，步末反。难，乃旦反。远，于边反。"
        },
        {
          "paragraph": "大白若辱，盛德若不足。”阳子居蹴然变容曰：“敬闻命矣！”其往也，舍者迎将，其家公执席，妻执巾栉，舍者避席，炀者避灶。",
          "zhushu": "尊形自异，故惮而避之也。○蹴，子六反。家公，李云：主人公也。云读舍者，迎将其家为句。炀，羊尚反，反又音羊向反，炊也。"
        },
        {
          "paragraph": "其反也，舍者与之争席矣。",
          "zhushu": "去其夸矜故也。去，起吕反。"
        }
      ]
    },
    {
      "name": "让王第二十八",
      "paragraphs": [
        {
          "paragraph": "",
          "zhushu": "音义曰：以事名篇。"
        }
      ]
    },
    {
      "name": "",
      "paragraphs": [
        {
          "paragraph": "尧以天下让许由，许由不受。又让于子州支父，子州支父曰：“以我为天子，犹之可也；虽然，我适有幽忧之病，方且治之，未暇治天下也。”",
          "zhushu": "○支父，音甫，李云：支父，字也，即支伯也。幽忧之病，王云：谓其病深固也。"
        },
        {
          "paragraph": "夫天下至重也，而不以害其生，又况他物乎？唯无以天下为者，可以托天下也。舜让天下于子州支伯，子州支伯曰：“予适有幽忧之病，方且治之，未暇治天下也。”故天下大器也，而不以易生，此有道者之所以异乎俗者也。舜以天下让善卷，善卷曰：“余立于宇宙之中，冬日衣皮毛，夏日衣葛絺；春耕种，形足以劳动；秋收敛，身足以休食；日出而作，日入而息，逍遥于天地之间而心意自得。吾何以天下为哉！",
          "zhushu": "○善卷，眷勉反，居阮反，又音眷，李云：姓善，名卷。衣，于既反，下同。"
        },
        {
          "paragraph": "悲夫，子之不知余也！”遂不受，于是去而入深山，莫知其处。",
          "zhushu": "○处，昌虑反。"
        },
        {
          "paragraph": "舜以天下让其友石户之农，石户之农曰：“卷卷乎，后之为人，葆力之士也！”",
          "zhushu": "○石户，本亦作后农，李云：石户，地名。农，农人也。卷卷，音权，郭音眷，用力貌。葆音保，字亦作保。"
        },
        {
          "paragraph": "以舜之德为未至也，于是夫负妻戴，携子以入于海，终身不反也。",
          "zhushu": "○以入于海：司马云：凡言入者，皆居于州岛之上与其曲隈中也。"
        },
        {
          "paragraph": "大王亶父居邠，狄人攻之；",
          "zhushu": "○大音泰，下同。亶，丁但反。父音甫，下同。邠，笔贫反，徐甫巾反。"
        },
        {
          "paragraph": "事之以皮帛而不受，事之以犬马而不受，事之以珠玉而不受，狄人之所求者土地也。大王亶父曰：“与人之兄居而杀其弟，与人之父居而杀其子，吾不忍也。子皆勉居矣！为吾臣与为狄人臣奚以异！且吾闻之，不以所用养害所养。”因杖策而去之，民相连而从之，遂成国于岐山之下。",
          "zhushu": "○不以所用养害所养，而所以养人也。今争以杀人，是以地害人也。人为地养，故不以地故害人也。杖，直亮反。策，初革反。连，力展反，司马云：连读曰辇。岐，其宜反，或作而支反。"
        },
        {
          "paragraph": "夫大王亶父，可谓能尊生矣。能尊生者，虽贵富不以养伤身，虽贫贱不以利累形。今世之人居高官尊爵者，皆重失之，见利轻亡其身，岂不惑哉！",
          "zhushu": "○不以养伤身，不以利累形，王云：富贵有养，而不以昧养伤身；贫贱无利，而不以求利累形也。"
        },
        {
          "paragraph": "越人三世弑其君，王子搜患之，逃乎丹穴；而越国无君，求王子搜不得，从之丹穴。王子搜不肯出，越人薰之以艾，乘以王舆。",
          "zhushu": "○弑音试。王子搜，素羔反，又悉遘反，又邀构反；李云：王子名。淮南子作翳。丹穴，尔雅云：南戴日为丹穴。艾，古盖反。王舆，一本作玉舆。"
        },
        {
          "paragraph": "王子搜援绥登车，仰天而呼曰：“君乎，君乎，独不可以舍我乎！”王子搜非恶为君也，恶为君之患也。若王子搜者，可谓不以国伤生矣，此固越人之所欲得为君也。",
          "zhushu": "○援音爰。呼，火故反，本或作款。舍音舍，非。恶，乌路反，下及下章真恶同。"
        },
        {
          "paragraph": "韩魏相与争侵地，子华子见昭僖侯有忧色，",
          "zhushu": "○子华子，司马云：魏人也。昭僖侯，司马云：韩侯。"
        },
        {
          "paragraph": "子华子曰：“今使天下书铭于君之前，书之言曰：‘左手攫之则右手废，右手攫之则左手废，然而攫之者必有天下。’君能攫之乎？”",
          "zhushu": "○攫，俱碧反，俱䌸反，又史号反；李云：取也。废，李云：弃也。司马云：病也。一云：攫者，援书铭；废者，斩右手。"
        },
        {
          "paragraph": "昭僖侯曰：“寡人不攫也。”子华子曰：“甚善！自是观之，两臂重于天下也，身亦重于两臂；韩之轻于天下亦远矣，今之所争者，其轻于韩又远。君固愁身伤生以忧戚不得也！”",
          "zhushu": "○其轻于韩又远，绝句。"
        },
        {
          "paragraph": "僖侯曰：“善哉！教寡人者众矣，未尝得闻此言也。”子华子可谓知轻重矣。鲁君闻颜阖得道之人也，使人以币先焉。",
          "zhushu": "○鲁君，一本作鲁侯。李云：哀公也。"
        },
        {
          "paragraph": "颜阖守陋闾，苴布之衣而自饭牛。",
          "zhushu": "○苴音粗，徐七余反，李云：有子麻也。本或作粗，非也。饭，符晚反。"
        },
        {
          "paragraph": "鲁君之使者至，颜阖自对之。使者曰：“此颜阖之家与？”颜阖对曰：“此阖之家也。”使者致币，颜阖对曰：“恐听者谬而遗使者罪，不若审之。”",
          "zhushu": "○使，所吏反，下及下章同。与音余。遗，唯季反，下皆同。"
        },
        {
          "paragraph": "使者还，反审之，复来求之，则不得已。故若颜阖者，真恶富贵也。故曰，道之真以治身，其绪余以为国家，其土苴以治天下。由此观之，帝王之功，圣人之余事也，非所以完身养生也。",
          "zhushu": "○复音服，或音扶又反，下章皆同。绪余，并如字，徐上音奢，下以嗟反。司马、李云：绪者，残也，谓残余也。土，敕雅反，又片贾、行贾二反，又音如字。苴，侧雅反，又知雅反。司马云：土苴，如粪草也。李云：土苴，糟魄也。皆不真物也。一云：土苴，无心之貌。"
        },
        {
          "paragraph": "今世俗之君子，多危身弃生以殉物，岂不悲哉！凡圣人之动作也，必察其所以之与其所以为。",
          "zhushu": "○必察其所以之，王云：圣人真以持身，余以为国，故其动作必察之焉。所以之者，谓德所加之方也。所为者，谓所以待物也。动作于此，不必察也。"
        },
        {
          "paragraph": "今且有人于此，以随侯之珠弹千仞之雀，世必笑之，是何也？则其所用者重而所要者轻也。夫生者，岂特随侯之重哉！",
          "zhushu": "○要，一遥反。"
        },
        {
          "paragraph": "子列子穷，容貌有饥色。客有言之于郑子阳者曰：“列御寇，盖有好之士也，居君之国而穷，君无乃为不好士乎？”",
          "zhushu": "○子阳，郑相。好，呼报反。"
        },
        {
          "paragraph": "郑子阳即令官遗之粟。子列子见使者，再拜而辞，",
          "zhushu": "令，力呈反。"
        },
        {
          "paragraph": "使者去，子列子入，其妻望之而拊心曰：“妾闻为有道者之妻子，皆得佚乐，今有饥色。君过而遗先生食，先生不受，岂不命邪？",
          "zhushu": "○拊，徐音抚。佚音逸。乐音洛。过，古卧反，本亦作遇。"
        },
        {
          "paragraph": "子列子笑谓之曰：“君非自知我也，以人之言而遗我粟，至其罪我也又且以人之言，此吾所以不受也。”其卒，民果作难而杀子阳。",
          "zhushu": "○难，乃旦反，下章同。杀子阳。子阳严酷，罪者无赦。舍人折弓，畏子阳怒责，因国人逐猘狗而杀子阳。"
        },
        {
          "paragraph": "楚昭王失国，屠羊说走而从于昭王。",
          "zhushu": "○楚，昭王名轸，平王子。说。音悦，或如：字。"
        },
        {
          "paragraph": "昭王反国，将赏从者，及屠羊说，屠羊说曰：“大王失国，说失屠羊；大王反国，说亦反屠羊。臣之爵禄已复矣，又何赏之言！”王曰：“强之！”屠羊说曰：“大王失国，非臣之罪，故不敢伏其诛；大王反国，非臣之功，故不敢当其赏。”王曰：“见之。”屠羊说曰：“楚国之法，必有重赏大功而后得见，今臣之知不足以存国而勇不足以死寇。吴军入郢，越畏难而避寇，非故随大王也。今大王欲废法毁约而见说，此非臣之所以闻天下也。”",
          "zhushu": "○从，才用反。强，其丈反。见，贤遍反。知音智。郢，以井反。约如字，徐于妙反。见如字，亦贤遍反。"
        },
        {
          "paragraph": "王谓司马子綦曰：“屠羊说居处卑贱而陈义甚高，子綦为我延之以三旌之位。”",
          "zhushu": "○为，于为反。三旌，三公位也。司马本作三珪，云：谓诸侯之三卿皆执珪者。"
        },
        {
          "paragraph": "屠羊说曰：“夫三旌之位，吾知其贵于屠羊之肆也；万锺之禄，吾知其富于屠羊之利也；然岂可以贪爵禄而使吾君有妄施之名乎！说不敢当，愿复反吾屠羊之肆。”遂不受也。原宪居鲁，环堵之室，茨以生草；蓬户不完，桑以为枢；而瓮牖二室，褐以为塞，上漏下湿，匡坐而弦。",
          "zhushu": "○施，如字，又始豉反。茨，徐疾私反，李云：盖屋也。蓬户，织蓬为户。桑以为枢，尺朱反。司马云：屈桑条为户枢也。瓮牖音酉，司马云：破瓮为牖。二室，司马云：夫妻各一室。褐，下葛反，郭音葛，字或作褐。塞，悉代反，司马云：以褐衣塞牖也。匡坐而弦。司马云：匡，正也。案：弦谓弦歌。"
        },
        {
          "paragraph": "子贡乘大马，中绀而表素，轩车不容巷，往见原宪。原宪华冠縰履，杖藜而应门。子贡曰：“嘻，先生何病？”原宪应之曰：“宪闻之，无财谓之贫，学而不能行谓之病。今宪，贫也，非病也。”子贡逡巡而有愧色，原宪笑曰：“夫希世而行，比周而友，学以为人，教以为已，仁义之慝，舆马之饰，宪不忍为也。”",
          "zhushu": "○中绀，古暗反。李云：绀为中衣，加素为表。华冠，胡化反，以华木皮为冠。縰履，所倚反，或所买反，本或作纵，并下曳縰同。三苍解诂作躧，云：蹑也。声类，或作屣。韦昭苏寄反。通俗文云：履不著跟曰屣。司马本作践。李云：縰履，谓履无跟也。王云：体之能蹑，举而曳之也。履或作屦。杖藜，以藜为杖也。司马本作扶杖也。应门，自对门也。嘻，许其反。逡，七旬反。希世而行司马云：希，望也。所行常顾世誉而动，故曰希世而行。比，毗志反。为人，于伪反，下为已同。教人以己学当为已，教当为人，今反不然也。仁义之慝吐得反，恶也司马云：谓依托仁义为奸恶。"
        },
        {
          "paragraph": "曾子居卫，缊袍无表，颜色肿哙，手足胼胝。",
          "zhushu": "○缊袍，纻粉反，司马云：谓麻缊为絮。论语云衣敝缊袍是也。肿，本亦作踵，章勇反。哙，古外反，徐古活反。司马云：肿哙剥错也。王云：盈虚不常之貌。胼，薄田反。胝，竹尼反。"
        },
        {
          "paragraph": "三日不举火，十年不制衣，正冠而缨绝，捉衿而肘见，纳屦而踵决。",
          "zhushu": "○肘，竹九反。见，贤遍反。"
        },
        {
          "paragraph": "曳縰而歌商颂，声满天地，若出金石。天子不得臣，诸侯不得友。故养志者忘形，养形者忘利，致道者忘心矣。孔子谓颜回曰：“回，来！家贫居卑，胡不仕乎？”颜回对曰：“不愿仕。回有郭外之田五十亩，足以给飦粥；郭内之田十亩，足以为丝麻；鼓琴足以自娱；所学夫子之道者足以自乐也。回不愿仕。”孔子愀然变容，曰：“善哉，回之意。丘闻之：‘知足者不以利自累也，审自得者失之而不惧，行修于内者无位而不作。’丘诵之久矣，今于回而后见之，是丘之得也。",
          "zhushu": "○飦，之然反，字或作饘，广雅云：糜也，一云纪言反。家语云：厚粥，一音干，谓干饼。粥，之六反，又音育。乐音洛。愀，七小反，徐在九反，又七了反，子了反，又资酉反，李音秋，又遥反，一本作欣。行，下孟反；作，在路反，尔雅云：惭也，又音昨。"
        },
        {
          "paragraph": "中山公子牟谓瞻子曰：“身在江海之上，心居心乎魏阙之下，柰何？”",
          "zhushu": "○公子牟，司马云：魏之公子，封中山，名牟。瞻子，贤人也。淮南作詹。魏阙，淮南作騩，司马本同，云：騩读曰魏，象魏观。阙，人君门也。言心存荣贵。许慎云：天子两观也。"
        },
        {
          "paragraph": "瞻子曰：“重生。重生则利轻。”",
          "zhushu": "○重生，李云：重存生之道者，则名利轻，轻则易绝矣。此人身居江海，心贪荣利，故以此戒之。"
        },
        {
          "paragraph": "中山公子牟曰：“虽知之，未能胜也。”",
          "zhushu": "○胜音升，下同。"
        },
        {
          "paragraph": "瞻子曰：“不能自胜则从，神无恶乎？",
          "zhushu": "○不能自胜，则从绝句一读至神字，绝句。恶如字，又乌路反。乎，绝句一读，连下不能自胜为句。"
        },
        {
          "paragraph": "不能自胜而强不从者，此之谓重伤之人，无寿类矣。”",
          "zhushu": "○重，直用反，下同。"
        },
        {
          "paragraph": "魏牟，万乘之公子，曰：“其隐岩穴也，难为于布衣之士；虽未至乎道，可谓有其意矣！”",
          "zhushu": "○乘，绳证反。"
        },
        {
          "paragraph": "孔子穷于陈蔡之间，七日不火食，藜𡙡不糁，颜色甚惫，而弦歌于室。",
          "zhushu": "○不火食：元嘉本无火字。糁，素感反。惫，皮拜反。"
        },
        {
          "paragraph": "颜回择菜，子路、子贡相与言曰：“夫子再逐于鲁，削迹于卫，伐树于宋，穷于商周，围于陈蔡。杀夫子者无罪，藉夫子者无禁。弦歌鼓琴，未尝绝音，君子之无耻也若此乎？”",
          "zhushu": "○伐树于宋孔子之宋，与弟子习礼大树下。宋司徒桓魋欲杀孔子，伐其树，孔子遂行。藉，毁也。又云陵藉也，一云凿也，或云系也。"
        },
        {
          "paragraph": "颜回无以应，入告孔子，孔子推琴喟然而叹曰：“由与赐，细人也。召而来，吾语之。”子路、子贡入，子路曰：“如此者可谓穷矣。”",
          "zhushu": "○喟，声愧反，又苦怪反。语，鱼据反。"
        },
        {
          "paragraph": "孔子曰：“是何言也！君子通于道之谓通，穷于道之谓穷。今丘抱仁义之道以遭乱世之患，其何穷之为！故内省而不穷于道，临难而不失其德，天寒既至，霜雪既降，吾是以知松栢之茂也。陈蔡之隘，于丘其幸乎！”",
          "zhushu": "○难，乃旦反。隘音厄，又于懈反。"
        },
        {
          "paragraph": "孔子削然反琴而弦歌，子路扢然执干而舞，",
          "zhushu": "○削，如字，李云：反琴声。亦作梢，音消。扢，许讫反，又巨乙反，鱼乙反，李云：奋舞貌。司马云：喜貌。执干，干楯也。"
        },
        {
          "paragraph": "子贡曰：“吾不知天之高也，地之下也。”古之得道者，穷亦乐，通亦乐。所乐非穷通也，道德于此，则穷通为寒暑风雨之序矣。",
          "zhushu": "○乐音洛，下同。"
        },
        {
          "paragraph": "故许由娱于颕阳而共伯得乎共首。",
          "zhushu": "○虞于颕阳，广雅云：虞，安也。安于颕阳，一本作娱，娱乐也。共伯音恭，下同。得乎共首，司马云：共伯名和，修其行，好贤人，诸侯皆以为贤。周厉王之难，天子矌绝，诸侯皆请以为天子，共伯不听，即于王位。十四年，大旱，屋焚，卜于太阳，兆曰：厉王为祟。召公乃立宣王。共伯复归于宗，逍遥得意共山之首。共丘山，今在河内共县西。鲁连子云：共伯后归于国，得意共山之首。纪年云：共伯和即于王位。孟康注汉书古今人表以为人为三公。本或作丘首。"
        },
        {
          "paragraph": "舜以天下让其友北人无择，北人无择曰：“异哉后之为人也！居于畎亩之中而游尧之门。不若是而已，又欲以其辱行漫我。吾羞见之。”因自投清泠之渊。",
          "zhushu": "孔子曰：土志于仁者，有杀身以成仁，无求生以害仁。夫志尚清遐，高风邈世，与夫贪利没命者，故有天地之降也。○畎，古犬反。亩，司马云：垄上曰亩，垄中曰畎。行，下孟反，下章同。曼武课受，徐武畔反，下章同。泠音零。渊，山海经云在江南，一云在南阳郡西崿山下。"
        },
        {
          "paragraph": "汤将伐桀，因卞随而谋，卞随曰：“非吾事也。”汤曰：“孰可？”曰：“吾不知也。”汤又因瞀光而谋：瞀光曰：“非吾事也。”汤曰：“孰可？”曰：“吾不知也。”汤曰：“伊尹何如？”曰：“强力忍垢，吾不知其他也。”",
          "zhushu": "○瞀音务，又莫亘反，本或作务。强力，李云：徂兵须力。忍垢，司马云：垢，辱也。李云：弑君须忍垢也。"
        },
        {
          "paragraph": "汤遂与伊尹谋伐桀，克之，以让卞随。卞随辞曰：“后之伐桀也谋乎我，必以我为贼也；胜桀而让我，必以我为贪也。吾生乎乱世，而无道之人再来漫我以其辱行，吾不忍数闻也。”乃自投椆水而死。",
          "zhushu": "○数音朔。椆水，直留反，本又作桐水，徐音同，又徒董反，又音封，本又作椆，司马本作洞，云：洞水在颕阳。一云在范阳郡界。"
        },
        {
          "paragraph": "汤又让瞀光，曰：“知者谋之，武者遂之，仁者居之，古之道也。吾子胡不立乎？”瞀光辞曰：“废上，非义也；杀民，非仁也；人犯其难，我享其利，非廉也。",
          "zhushu": "○知音智。难，乃旦反。"
        },
        {
          "paragraph": "吾闻之曰，非其义者，不受其禄，无道之世，不践其土，况尊我乎！吾不忍久见也。”乃负石而自沈于庐水。",
          "zhushu": "说曰：如卞随、务光者，其视天下也若六合外，人所不能察也。斯则谬矣。夫轻天下者，不得有所重也。苟无所重，则无死地矣。以天下为六合之外，故当付之尧舜、汤武耳。淡然无系，故泛然从众，得失无槩于怀，何自投之为哉？若二子者，可以为殉名慕高矣，未可谓外天下也。○庐水音闾，司马本作卢木，在辽东西界，一云在北平郡界。淡，徒暂反。槩，古代反。"
        },
        {
          "paragraph": "昔周之兴，有士二人处于孤竹，曰伯夷、叔齐。二人相谓曰：“吾闻西方有人，似有道者，试往观焉。”",
          "zhushu": "○孤竹，司马云：孤竹国在辽西令支县界。伯夷、叔齐，其君之二子也。令音郎定反。文音巨移反。"
        },
        {
          "paragraph": "至于歧阳，武王闻之，使叔旦往见之，与之盟曰：“加富二等，就官一列。”血牲而埋之。",
          "zhushu": "○血牲，一本作杀牲，司马本作血之以牲。"
        },
        {
          "paragraph": "二人相视而笑曰：“嘻，异哉！此非吾所谓道也。昔者神农之有天下也，时祀尽敬而不祈喜；其于人也，忠信尽治而无求焉。",
          "zhushu": "○嘻，许其反，一音于其反。喜如字，徐许记反。治，直吏反。"
        },
        {
          "paragraph": "乐与政为政，乐与治为治，不以人之坏自成也，不以人之卑自高也，不以遭时自利也。今周见殷之乱而遽为政，上谋而下行货，阻兵而保威，割牲而盟以为信，扬行以说众，杀伐以要利，是推乱以易暴也。",
          "zhushu": "○扬行，下孟反。吾行、房行同。说音悦。要，一遥反。"
        },
        {
          "paragraph": "吾闻古之士，遭治世不避其任，遇乱世不为苟存。今天下暗，周德衰，其并乎周以涂吾身也，不如避之以絜吾行。”二子北至于首阳之山，遂饿而死焉。若伯夷、叔齐者，其于富贵也，苟可得已，则必不赖。高节戾行，独乐其志，不事于世，此二士之节也。",
          "zhushu": "论语曰：伯夷、叔齐，饿于首阳之下，不言其死也。而此云死焉，亦欲明其守饿以终，未必饿死也。此篇大意，以起高让远退之风。故被其风者，虽贪冒之人，乘天衢，入紫庭，犹时慨然中路而叹，况其凢乎？故夷、许之徒，足以当稷、契，对伊、吕矣。夫居山谷而弘天下者，虽不俱为圣佐，不犹高于蒙埃尘者乎？其事虽难为，然其风少弊，故可遗也。曰：夷、许之弊安在？曰：许由之弊，使人饰让以求进，遂至乎之哙也；伯夷之风，使暴虐之君得赐其毒，而莫之敢亢也；尹、吕之弊，使天下贪冒之雄敢行篡逆。唯圣人无迹，故无弊也。若以伊、吕为圣人之迹，则伯夷、叔齐亦圣人之迹也。若以伯夷、叔齐非圣人之迹邪，则伊、吕之事亦非圣矣。夫圣人因物之自行，故无迹。然则所谓圣者，我本无迹，故物得其迹。迹得而强名圣，则圣者乃无迹之名也。○被，支义反。冒，亡北反，或亡报反，下同。契，息列反。哙音快。篡，初患，又唐云：或曰：让王之篇，其章多重生，而务光二三子自投于水，何也？答曰：庄书之兴，存乎反本，反本之由，先乎去策。是以明让王之一篇，标傲世之逸志，旨在不降以厉俗，无厚身以全生。所以时有重生之辞者，亦归弃荣之意耳，深于尘务之为弊也。其次者，虽复被褐，投粥，保身而已，其全身尚高，而超俗自逸，宁投身于清泠，终不屈于世累也。此旧集音有，柳复录之，于义无当也。"
        }
      ]
    },
    {
      "name": "盗跖第二十九",
      "paragraphs": [
        {
          "paragraph": "",
          "zhushu": "音义曰：以人名篇。"
        }
      ]
    },
    {
      "name": "",
      "paragraphs": [
        {
          "paragraph": "孔子与柳下季为友，柳下季之弟，名曰盗跖。盗跖从卒九千人，横行天下，侵暴诸侯，穴室枢户，驱人牛马，取人妇女，贪得忘亲，不顾父母兄弟，不祭先祖。所过之邑，大国守城，小国入保，万民苦之。",
          "zhushu": "○孔子与柳下季为友柳下惠，姓展，名获，字季禽，一云字子禽，居柳下而施德惠。一云惠，谥也。一云柳下，邑名。案左传云：展禽是鲁僖公时人，至孔子生八十余年，若至子路之死，百五六十岁，不得为友，是寄言也。盗跖之石反，李奇注汉书云：跖，秦之大盗也。从，才用反。卒，尊忽反，下同。枢户，尺未反，徐苦于反。司马云：破人户枢而取物也。入保，郑注礼记曰：小城曰保。"
        },
        {
          "paragraph": "孔子谓柳下季曰：“夫为人父者，必能诏其子；为人兄者，必能教其弟。若父不能诏其子，兄不能教其弟，则无贵父子兄弟之亲矣。今先生，世之才士也，弟为盗跖，为天下害，而弗能教也，丘窃为先生羞之，丘请为先生往说之。”柳下季曰：“先生言为人父者必能诏其子，为人兄者必能教其弟，若子不听父之诏，弟不受兄之教，虽今先生之辩，将柰之何哉！且跖之为人也，心如涌泉，意如飘风，强足以拒敌，辩足以饰非。顺其心则喜，逆其心则怒，易辱人以言。先生必无往。”孔子不听。颜回为驭，子贡为右，往见盗跖，盗跖乃方休卒徒大山之阳，脍人肝而餔之。",
          "zhushu": "诏，如字，教也。窃为，干伪反，下请为、为我、窃为、使为皆同。说，始锐反。飘，婢遥反，徐扶遥反。易，以豉反。大山，音太。脍，古外反。餔，布吴反，徐甫吴反，字林云：日申时食也。"
        },
        {
          "paragraph": "孔子下车而前，见谒者曰：“鲁人孔丘，闻将军高义，敬再拜谒者。”谒者入通，盗跖闻之大怒，目如明星，发上指冠，曰：“此夫鲁国之巧伪人孔丘非邪？为我告之：‘尔作言造语，妄称文武，",
          "zhushu": "○上，时掌反。夫音符，又如字。"
        },
        {
          "paragraph": "冠枝木之冠，带死牛之胁，",
          "zhushu": "○冠，古乱反。枝木之冠，如字。司马云：冠多华饰，如木之枝繁。带死牛之胁，许劫反。司马云：取牛皮为大革带。"
        },
        {
          "paragraph": "多辞缪说，不耕而食，不织而衣，摇唇鼓舌，擅生是非，以迷天下之主，使天下学士不反其本，妄作孝弟而侥幸于封侯富贵者也。",
          "zhushu": "○缪音谬。弟音弟，本亦作悌。侥，古尧反。"
        },
        {
          "paragraph": "子之罪大极重，疾走归！不然，我将以子肝益昼餔之膳！’”孔子复通曰：“丘得幸于季，愿望履幕下。”",
          "zhushu": "○复，扶又反，下同。愿望履幕下，司马本幕作綦，云：言视不敢望跖、面，望履结而还也。"
        },
        {
          "paragraph": "谒者复通，盗跖曰：“使来前。”孔子趋而进，避席反走，再拜盗跖，盗跖大怒，两展其足，案剑瞋目，声如乳虎，曰：“丘来前，若所言，顺吾意则生，逆吾心则死。”",
          "zhushu": "○反走，小却行也。瞋，赤真反，徐赤夷反，广雅云：张也。乳，如树反。"
        },
        {
          "paragraph": "孔子曰：“丘闻之，凡天下有三德：生而长大，美好无双，少长贵贱见而皆说之，此上德也；知维天地，能辩诸物，此中德也；勇悍果敢，聚众率兵，此下德也。凡人有此一德者，足以南面称孤矣。今将军兼此三者，身长八尺二寸，面目有光，唇如激丹，齿如齐贝，音中黄钟，而名曰盗跖。丘窃为将军耻不取焉。",
          "zhushu": "○少，诗照反。长，丁丈反。说音悦，下同。知音智。悍，户旦反。激丹，古历反，司马云：明也。齐贝，一本作　具。中，丁仲反。"
        },
        {
          "paragraph": "将军有意听臣，臣请南使吴越，北使齐鲁，东使宋卫，西使晋楚，使为将军造大城数百里，立数十万户之邑，尊将军为诸侯，与天下更始，罢兵休卒，收养昆弟，共祭先祖。此圣人才士之行，而天下之愿也。”",
          "zhushu": "○使，所吏反，下三字同。数，所主反，下同。罢如字，徐扶彼反。共音恭。行，下孟反，下同。"
        },
        {
          "paragraph": "盗跖大怒曰：“丘来前！夫可规以利而可谏以言者，皆愚陋恒民之谓耳。今长大美好，人见而说之者，此吾父母之遗德也。丘虽不吾誉，吾独不自知邪？且吾闻之，好面誉人者，亦好背而毁之。今丘告我以大城众民，是欲规我以利，而恒民畜我也，安可长久也！城之大者，莫大乎天下矣；尧舜有天下，子孙无置锥之地；汤武立为天子，而后世绝灭，非以其利大故邪？",
          "zhushu": "○恒民，一本作顺民，后亦尔。誉音余，下同。好，呼报反，下同。背，音佩，下同。"
        },
        {
          "paragraph": "且吾闻之，古者禽兽多而人民少，于是民皆巢居以避之，昼拾橡栗，暮栖木上，故命之曰有巢氏之民。古者民不知衣服，夏多积薪，冬则炀之，故命之曰知生之民。神农之世，卧则居居，起则于于，民知其母，不知其父，与麋鹿共处，耕而食，织而衣，无有相害之心，此至德之隆也。然而黄帝不能致德，与𧈪尤战于涿鹿之野，流血百里。",
          "zhushu": "○橡音象。炀，羊亮反。𧈪尤，神农时诸侯，始造兵者也。神农之后第八帝曰榆罔，世𧈪尤氏，强，与榆罔争王，逐榆罔，榆罔与黄帝合谋，击杀𧈪尤。汉书音义云：𧈪尤，古之天子，一曰庶人贪者。涿鹿音卓，本又作浊。司马云：涿鹿，地名，故城今在上谷郡西南八十里也。"
        },
        {
          "paragraph": "尧舜作，立群臣，汤放其主，武王杀纣。自是之后，以强陵弱，以众暴寡。汤武以来，皆乱人之徒也。",
          "zhushu": "○杀音弑，下同。"
        },
        {
          "paragraph": "今子修文武之道，掌天下之辩，以教后世，缝衣浅带，矫言伪行，以迷惑天下之主，而欲求富贵焉，盗莫大于子，天下何故不谓子为盗丘，而乃谓我为盗跖？",
          "zhushu": "○摓，本又作缝，扶恭反，徐扶公反，音冯。浅带，缝带使浅侠。矫，纪表反。"
        },
        {
          "paragraph": "子以甘辞说子路而使从之，使子路去其危冠，解其长剑，而受教于子，天下皆曰孔丘能止暴禁非。",
          "zhushu": "○说，始锐反，又如字。去，起吕反。危冠，李云：危，高也。子路好勇，冠似雄鸡形，背负豭斗，用表已勇也。"
        },
        {
          "paragraph": "其卒之也，子路欲杀卫君而事不成，身菹于卫东门之上，是子教之不至也。",
          "zhushu": "○卒，子恤反。菹，庄居反。"
        },
        {
          "paragraph": "子自谓才士圣人邪？则再逐于鲁，削迹于卫，穷于齐，围于陈蔡，不容身于天下，子教子路菹此患，上无以为身，下无以为人，子之道岂足贵邪？”世之所高，莫若黄帝；黄帝尚不能全德，而战涿鹿之野，流血百里。尧不慈，舜不孝，禹偏枯，汤放其主；武王伐纣，文王拘羑里。此六子者，世之所高也；孰论之，皆以利惑其真而强反其情性，其行乃甚可羞也。",
          "zhushu": "○以为，于伪反，下同。尧不慈，不授子也。文王囚羑里，纣之二十年囚文王。强，其丈反。羞如字，本又作恶，乌路反。"
        },
        {
          "paragraph": "世之所谓贤士，伯夷、叔齐辞孤竹之君，而饿死于首阳之山，骨肉不葬；鲍焦饰行非世，抱木而死；申徒狄谏而不听，负石自投于河，为鱼鼈所食。",
          "zhushu": "○负石自投于河申徒狄将投于河，崔喜止之曰：吾闻圣人曰：士民父母若濡足，故不救溺人，可乎？申徒狄曰：不然。昔桀杀龙逢，纣杀比干而亡天下，吴杀子胥，陈杀泄治而灭其国。非圣人不仁，不用故也。遂沈河而死。"
        },
        {
          "paragraph": "介子推，至忠也，自割其股以食文公，文公后背之，子推怒而去，抱木而燔死。",
          "zhushu": "○食音嗣。燔音烦，烧也。"
        },
        {
          "paragraph": "尾生与女子期于梁下，女子不来，水至不去，抱梁柱而死。此四者，无异于磔犬流豕操瓢而乞者，皆离名轻死，不念本养寿命者也。",
          "zhushu": "○尾生，一本作㣲生，战国策作尾生。高，高诱以为鲁人。磔，竹客反，广雅云：张也。操，七曹反。瓢，俾摇反。乞者，李云：言上四人不得其死，犹猪狗乞儿流转沟中者也。乞或作走。离，力智反。念本，本或作卒。"
        },
        {
          "paragraph": "世之所谓忠臣者，莫若王子比干伍子胥。子胥沈江，比干剖心。此二子者，世谓忠臣也，然卒为天下笑。",
          "zhushu": "○剖，普口反。"
        },
        {
          "paragraph": "自上观之，至于子胥比干，皆不足贵也。丘之所以说我者，若告我以鬼事，则我不能知也；若告我以人事者，不过此矣，皆吾所闻知也。今吾告子以人之情，目欲视色，耳欲听声，口欲察味，志气欲盈。",
          "zhushu": "○说，如字，又始锐反。"
        },
        {
          "paragraph": "人上寿百岁，中寿八十，下寿六十，除病瘦死丧忧患，其中开口而笑者，一月之中不过四五日而已矣。天与地无穷，人死者有时，操有时之具而托于无穷之间，忽然无异骐骥之驰过隙也。",
          "zhushu": "○上寿，音受，又如字，下同。瘦，色又反。"
        },
        {
          "paragraph": "不能说其志意，养其寿命者，皆非通道者也。丘之所言，皆吾之所弃也。亟去走归，无复言之！子之道，狂狂汲汲，诈巧虚伪事也，非可以全真也，奚足论哉！”",
          "zhushu": "○说音悦。亟，纪力反，急也，本或作极。复，扶又反。狂狂，如字，又居况反。汲汲，本亦作伋，音急，又音及。巧，苦好反，又如字。"
        },
        {
          "paragraph": "孔子再拜趋走，出门上车，执辔三失，目芒然无见，色若死灰，据轼低头，不能出气。",
          "zhushu": "○上，时掌反。三，息暂反，又如字。芒，莫则反。"
        },
        {
          "paragraph": "归到鲁东门外，适遇柳下季，柳下季曰：“今者阙然数日不见，车马有行色，得微往见跖邪？”孔子仰天而叹曰：“然。”柳下季曰：“跖得无逆汝意若前乎？”孔子曰：“然。丘所谓无病而自灸也。疾走料虎头，编虎须，几不免虎口哉！”",
          "zhushu": "此篇寄明因众之所欲亡而亡之，虽王纣可去也。不因众而独用己，虽盗跖不可御也。○行，如字。灸，久又反。料音聊。编音鞭，又蒲显反，徐扶显反，本或作编，音同。须，一本作料头，编虎须。㡬，音祈。去，起吕反。"
        },
        {
          "paragraph": "子张问于满苟得曰：“盍不为行？",
          "zhushu": "○满苟，得人姓名。盍，胡腊反。为行，下孟反，下注同。盍，何不也。劝何不为德行。"
        },
        {
          "paragraph": "无行则不信，不信则不任，不任则不利。故观之名，计之利，而义真是也。若弃名利，反之于心，则夫士之为行，不可一日不为乎！”满苟得曰：“无耻者富，多信者显。夫名利之大者，几在无耻而信。故观之名，计之利，而信真是也。若弃名利，反之于心，则夫士之为行，抱其天乎！”子张曰：“昔者桀纣贵为天子，富有天下，今谓臧聚曰，汝行如桀纣，则有怍色，有不服之心者，小人所贱也。仲尼墨翟，穷为匹夫，今为宰相曰：子行如仲尼墨翟，则变容易色称不足者，士诚贵也。",
          "zhushu": "○臧聚，司马云：谓臧获盗滥窃聚之人。怍音昨。宰相，息亮反，下相而同。"
        },
        {
          "paragraph": "故势为天子，未必贵也；穷为匹夫，未必贱也；贵贱之分，在行之美恶。”满苟得曰：“小盗者狗，大盗者为诸侯，诸侯之门，义士存焉。昔者桓公小白杀兄入嫂，而管仲为臣；田成子常杀君窃国，而孔子受币。论则贱之，行则下之，则是言行之情悖战于胸中也，不亦拂乎！",
          "zhushu": "○嫂，先早反，司马云：以嫂为室家臣或作相。杀，申志反。论，力顿反。悖，布内反。拂，扶弗反。"
        },
        {
          "paragraph": "故书曰：‘孰恶孰美，成者为首，不成者为尾。’”子张曰：“子不为行，即将疏戚无伦，贵贱无义，长㓜无序；五纪六位，将何以为别乎？”满苟得曰：“尧杀长子，舜流母弟，疏戚有伦乎？汤放桀，武王杀纣，贵贱有义乎？王季为适，周公杀兄，长㓜有序乎？儒者伪辞，墨者兼爱，五纪六位将有别乎？",
          "zhushu": "○长，丁丈反。五纪，司马云：岁、月、日、星、辰，历数六位，君臣、父子、夫妇。别，彼列反，下同。尧杀长子，崔云：尧杀长子考监明。舜流母弟，弟谓象也。流，放也。孟子云：舜封象于有庳，不得有为于其国。天子使吏治其国，而纳其贡税焉，故谓之放也。适，丁历反。"
        },
        {
          "paragraph": "且子正为名，我正为利；名利之实，不顺于理，不监于道；",
          "zhushu": "○且子正为名，假设之辞也。为，音于为反，下为利同。监，本亦作鉴，同。"
        },
        {
          "paragraph": "吾日与子讼于无约曰：‘小人殉财，君子殉名。其所以变其情，易其性，则异矣；乃至于弃其所为而殉其所不为，则一也。’",
          "zhushu": "○日，人实反。约如字，徐于妙反。"
        },
        {
          "paragraph": "故曰，无为小人，反殉而天；无为君子，从天之理。若枉若直，相而天极；面观四方，与时消息。若是若非，执而圆机；独成而意，与道徘徊。无转而行，无成而义。将失而所为。无赴而富，无徇而成，将弃而天。比干剖心，子胥抉眼，忠之祸也；直躬证父，尾生溺死，信之患也。鲍子立乾，胜子不自理，廉之害也。孔子不见母，匡子不见父，义之失也。此上世之所传，下世之所语，以为士者正其言，必其行，故服其殃，离其患也。”",
          "zhushu": "此章言尚行则行矫，贵士则七伪，故蔑行贱士以全其内，然后行高而士贵耳。○抉眼，乌穴反。鲍子立乾，司马云：鲍子名焦，周末人。污时君不仕，探蔬而食。子贡见之，谓曰：何为不仕食禄答？曰：无可士者。子贡曰：汗时君不食其禄，恶其政，不践其土。今子恶其君，处其土，食其蔬，何志行之相违乎？鲍焦遂弃其蔬而饿死。韩诗外传同。又云：槁，洛水之上也。胜子不自理，一本理作俚，本又作申子自理，或云。谓申徒狄抱瓮之河也。古本作申子不自理，谓申生也。孔子不见母，李云：未闻。匡子不见父。司马云：匡子名章，齐人。谏其父，为父所逐，终身不见父。案：此事见孟子传，丈专反。"
        },
        {
          "paragraph": "无足问于知和曰：“人卒未有不兴名就利者。彼富则人归之，归则下之，下则贵之。夫见下贵者，所以长生安体乐意之道也。今子独无意焉，知不足邪，意知而力不能行邪！故推正不志邪？”知和曰：“今夫此人以为与己同时而生，同郷而处者，以为夫绝俗过世之士焉；是专无主正，所以览古今之时，是非之分也，与俗化",
          "zhushu": "○无足，一本作无知则，下遐嫁反，下同。乐意，音洛，下同。知不，音智，下知谋同。故推正不忘邪。忘，或作妄。言君臣但推寻正道不忘，故不用富贵邪。为智力不足，故不用邪。过世之士焉，言人心易动，但人与贤人俱生，便自谓过于世人，况亲自为富贵者乎？"
        },
        {
          "paragraph": "世；去至重，弃至尊，以为其所为也；此其所以论长生安体乐意之道，不亦远乎！惨怛之疾，恬愉之安，不监于体；怵惕之恐，欣欢之喜，不监于心；",
          "zhushu": "○惨，七感反。怛，丹曷反。恐，丘勇反。"
        },
        {
          "paragraph": "知为为而不知所以为，是以贵为天子，富有天下，而不免于患也。”无足曰：“夫富之于人，无所不利，穷美究埶，至人之所不得逮，圣人之所不能及，",
          "zhushu": "○穷，犹尽也。䆒埶音势，本亦作势，一音艺。䆒，竟也。"
        },
        {
          "paragraph": "侠人之勇力而以为威强，秉人之知谋以为明察，因人之德以为贤良，非享国而严若君父。",
          "zhushu": "○侠音协。"
        },
        {
          "paragraph": "且夫声色滋味权势之于人，心不待学而乐之，体不待象而安之。夫欲恶避就，固不待师，此人之性也。天下虽非我，孰能辞之？",
          "zhushu": "○恶，乌路反。"
        },
        {
          "paragraph": "知和曰：知者之为，故动以百姓，不违其度，是以足而不争，无以为故不求。不足故求之，争四处而不自以为贪；有余故辞之，弃天下而不自以为廉。廉贪之实，非以迫外也，反监之度；势为天子，而不以贵骄人，富有天下，而不以财戏人。计其患，虑其反，以为害于性，故辞而不受也，非以要名誉也。",
          "zhushu": "○要，一遥反。"
        },
        {
          "paragraph": "尧舜为帝而雍，非仁天下也，不以美害生也；善卷许由得帝而不受，非虚辞让也，不以事害己。此皆就其利，辞其害，而天下称贤焉，则可以有之，彼非以兴名誉也。无足曰：“必持其名，苦体绝甘，约养以持生，则亦久病长阨而不死者也。”",
          "zhushu": "○阨音厄，又乌卖反。"
        },
        {
          "paragraph": "知和曰：“平为福，有余为害者，物莫不然，而财其甚者也。今富人，耳营钟鼓筦籥之声，口嗛于刍豢醪醴之味，以感其意，遗忘其业，可谓乱矣；",
          "zhushu": "○筦音管，本亦作管。籥音药，一本筦籥作埙箎。嗛，苦簟反。醪，力刀反。"
        },
        {
          "paragraph": "赅溺于冯气，若负重行而上也，可谓苦矣；",
          "zhushu": "○赅，徐音碍，五代反，又户该反。饮食至咽为赅，一云徧也。冯气，冯音愤，愤，满也，下同。言愤畜不通之气也。上，时掌反。"
        },
        {
          "paragraph": "贪财而取慰，贪权而取竭，静居则溺，体泽则冯，可谓疾矣；",
          "zhushu": "○慰亦作畏。"
        },
        {
          "paragraph": "为欲富就利，故满若堵耳而不知避，且溤而不舍，可谓辱矣；财积而无用，服膺而不舍，满心戚醮，求益而不止，可谓忧矣；",
          "zhushu": "舍，音舍，下同。戚醮，在遥反，李云：顦顇也。又音子妙反。"
        },
        {
          "paragraph": "内则疑劫请之贼，外则畏寇盗之害，内周楼疏，外不敢独行，可谓畏矣。",
          "zhushu": "○劫，许业反，又曲业反。内周楼疏，李云：重楼内匝，疏轩外通，谓设备守具。"
        },
        {
          "paragraph": "此六者，天下之至害也，皆遗忘而不知察，及其患至，求尽性竭财，单以反一日之无故而不可得也。",
          "zhushu": "○单音丹，本或作蕲，音祈。"
        },
        {
          "paragraph": "故观之名则不见，求之利则不得，缭意绝体而争此，不亦惑乎！”",
          "zhushu": "此章言知足者常足。○缭音了，又鲁吊反，理也。"
        }
      ]
    },
    {
      "name": "说剑第三十",
      "paragraphs": [
        {
          "paragraph": "",
          "zhushu": "音义曰：以事名篇。"
        }
      ]
    },
    {
      "name": "",
      "paragraphs": [
        {
          "paragraph": "昔赵文王喜剑，剑士夹门而客三千余人，日夜相击于前，死伤者岁百余人，好之不厌。如是三年，国衰，诸侯谋之。",
          "zhushu": "○赵文王，司马云：惠文王也，名何，武灵王子，后庄子三百五十年。洞纪云：周赧王十七年，赵惠文王之元年。一云：案长历推惠文王与庄子相值，恐彪之言误。喜，许纪反，下同。夹，郭、李音协，又古治反。好，呼报反，下同。厌，于塩反，又于艳反。"
        },
        {
          "paragraph": "太子悝患之，募左右曰：“孰能说王之意止剑士者，赐之千金。”左右曰：“庄子当能。”",
          "zhushu": "○悝，苦回反，太子名。募音慕，又音务。说如字，解也，又音悦。"
        },
        {
          "paragraph": "太子乃使人以千金奉庄子。庄子弗受，与使者俱，往见太子曰：“太子何以教周，赐周千金？”太子曰：“闻夫子明圣，谨奉千金以币从者。夫子弗受，悝尚何敢言！”",
          "zhushu": "○使，所吏反。币从，才用反，一本作以币从军。"
        },
        {
          "paragraph": "庄子曰：“闻太子所欲用周者，欲绝王之喜好也。使臣上说大王而逆王意，下不当太子，则身刑而死，周尚安所事金乎？使臣上说大王，下当太子，赵国何求而不得也！”太子曰：“然，吾王所见，唯剑士也。”庄子曰：“诺。周善为剑。”太子曰：“然吾王所见剑士，皆蓬头突鬓垂冠，曼胡之缨，短后之衣，瞋目而语难。王乃说之。今夫子必儒服而见王，事必大逆。”",
          "zhushu": "○说如字，又始锐反，下同。蓬，步公反，本或作鑝。司马蓬头，谓著兜鍪也。有毛，故如蓬。鬓，必刃反，司马本作宾，云：宾读为鬓。垂冠将欲斗，故冠低倾也。曼胡，莫干反，司马云：曼胡之缨，谓粗缨无文理也。短后之衣，为便于事也。瞋，赤夷、赤真二反。语难，如字，艰难也。勇士愤气积于心，胸，言不流利也，又乃旦反。既怒而语，为人所畏难。司马云：说相击也。乃说音悦，下大说同。"
        },
        {
          "paragraph": "庄子曰：“请治剑服。”治剑服三日，乃见太子。太子乃与见王，王脱白刃待之。庄子入殿门不趋，见王不拜。",
          "zhushu": "○与见，贤遍反，下剑见同，又如字，脱，一本作说，同士活反。"
        },
        {
          "paragraph": "王曰：“子欲何以教寡人，使太子先？”曰：“臣闻大王喜剑，故以剑见王。”王曰：“子之剑何能禁制？”曰：“臣之剑，十步一人，千里不留行！”王大说之，曰：“天下无敌矣。”",
          "zhushu": "○千里不留行：司马云：十步与一人相击辄杀之，故千里不留于行也。"
        },
        {
          "paragraph": "庄子曰：“夫为剑者，示之以虚，开之以利，后之以发，先之以至，愿得试之。”王曰：“夫子休就舍待命，令设戏请夫子。”王乃校剑士七日，死伤者六十余人，得五六人，使奉剑于殿下。乃召庄子。王曰：“今日试使士敦剑。”",
          "zhushu": "○校，司马云：考校取其胜者也。校，本或作教。敦如字。司马云：敦，断也。试使用剑相击断截也。一音丁回反。"
        },
        {
          "paragraph": "庄子曰：“望之久矣。”王曰：“夫子所御杖，长短何如？”曰：“臣之所奉皆可，",
          "zhushu": "杖，直亮反。所奉，司马本作所奏。"
        },
        {
          "paragraph": "然臣有三剑，唯王所用，请先言而后试。”王曰：“愿闻三剑。”曰：“有天子剑，有诸侯剑，有庶人剑。”王曰：“天子之剑何如？”曰：“天子之剑，以燕谿石城为锋，齐岱为锷，",
          "zhushu": "○燕音烟。燕谿，地名，在燕国。石城在塞外。锷，五各反，司马云：剑，刃也。一云，剑，棱也。"
        },
        {
          "paragraph": "晋魏为脊，周宋为镡，",
          "zhushu": "○镡音淫，三苍云：徒感反，剑口也；徐徒南反，又徒各反，谓剑镮也。司马云：剑，珥也。"
        },
        {
          "paragraph": "韩魏为夹；",
          "zhushu": "○为夹，古协反，司马云：把也。一本作铗，同。一云：镡从棱向背，铗从棱向刃也。"
        },
        {
          "paragraph": "包以四夷，裹以四时，",
          "zhushu": "○褁音果。"
        },
        {
          "paragraph": "绕以渤海，带以常山；制以五行，论以刑德，开以阴阳，持以春夏，行以秋冬。",
          "zhushu": "○行以秋冬，随天道以行止也。"
        },
        {
          "paragraph": "此剑，直之无前，举之无上，案之无下，运之无旁，上决浮云，下绝地纪。此剑一用匡诸侯，天下服矣。此天子之剑也。文王芒然自失",
          "zhushu": "，○芒，莫刚反。"
        },
        {
          "paragraph": "曰：“诸侯之剑何如？”曰：“诸侯之剑，以知勇士为锋，以清廉士为锷，以贤良士为脊，以忠胜士为镡，以豪杰士为夹。此剑，直之亦无前，举之亦无上，案之亦无下，运之亦无旁。上法圆天以顺三光；下法方地以顺四时，中知民意以安四郷。此剑一用，如雷霆之震也。四封之内，无不宾服而听从君命者矣。此诸侯之剑也。”王曰：“庶人之剑何如？”曰：“庶人之剑，蓬头突鬓垂冠，曼胡之缨，短后之衣，瞋目而语难。相击于前，上斩颈领，下决肝肺。此庶人之剑，无异于斗鸡，一旦命已绝矣，无所用于国事。今大王有天子之位而好庶人之剑臣，窃为大王薄之？”",
          "zhushu": "○肺，芳废反。为，干伪反。"
        },
        {
          "paragraph": "王乃牵而上殿，宰人上食，王三环之。",
          "zhushu": "○上，时掌反，下同。三环，如字，又音患，绕也。闻义而愧，绕馔三周，不能坐食。"
        },
        {
          "paragraph": "庄子曰：“大王安坐定气，剑事已毕奏矣。”于是文王不出宫三月，剑士皆服毙其处也。",
          "zhushu": "○毙，婢世反。司马云：忿不见礼，皆自杀也。"
        }
      ]
    },
    {
      "name": "渔父第三十一",
      "paragraphs": [
        {
          "paragraph": "",
          "zhushu": "音义曰：以人名篇。"
        }
      ]
    },
    {
      "name": "",
      "paragraphs": [
        {
          "paragraph": "孔子游乎缁帷之林，休坐乎杏坛之上。弟子读书，孔子弦歌鼓琴。奏曲未半。",
          "zhushu": "○缁帷，司马云：黑林名也。本或作惟。杏坛，司马云：泽中高处也。李云：坛名。"
        },
        {
          "paragraph": "有渔父者，下船而来，须眉交白，被发榆袂，行原以上，距陆而止，左手据膝，右手持颐以听。曲终",
          "zhushu": "○有渔父者，音甫，取鱼父也。一云是范蠡。元嘉本作有渔者父，则如字。须眉，本亦作须眉。交，如字，李云：俱也。一本作皎。榆，音遥，又音俞，又楮由反，谓垂手衣内而行也。李音投。投，挥也，又士田反。袂，面世反，李音芮。上，时掌反。距，李云：距，至也。"
        },
        {
          "paragraph": "而招子贡、子路，二人俱对。客指孔子曰：“彼何为者也？”子路对曰：“鲁之君子也。”客问其族，子路对曰：“族孔氏。”客曰：“孔氏者何治也？”子路未应。子贡对曰：“孔氏者，性服忠信，身行仁义，饰礼乐，选人伦，上以忠于世主，下以化于齐民，将以利天下，此孔氏之所治也。”",
          "zhushu": "○饰如子，本又作𩛙，音敕。化齐民，李云：齐，等也。许慎云：齐等之民也。如淳云：齐民犹平民。元嘉本作化于齐民。后向如无于字。"
        },
        {
          "paragraph": "又问曰：“有土之君与？”子贡曰：“非也。”“侯王之佐与？”子贡曰：“非也。”客乃笑而还，行言曰：“仁则仁矣，恐不免其身；苦心劳形以危其贞。呜呼，远哉其分于道也！”",
          "zhushu": "○与，音余，下同。危，或作为。分，如字，本又作介，音界，司马云：离也。"
        },
        {
          "paragraph": "子贡还，报孔子。孔子推琴而起曰：“其圣人与！”乃下求之，至于泽畔，方将杖挐而引其船，顾见孔子，还郷而立。孔子反走，再拜而进。",
          "zhushu": "○杖，直亮反。挐，女房反，司马云：桡也，音饶。郷，香亮反，或作向，同。"
        },
        {
          "paragraph": "客曰：“子将何求？”孔子曰：“曩者先生有绪言而去，丘不肖，未知所谓，窃待于下风，幸闻咳唾之音，以卒相丘也。”",
          "zhushu": "○绪言，犹先言也。待，或作待。咳，苦代反。唾，吐卧反。相，息亮反。"
        },
        {
          "paragraph": "客曰：“嘻！甚矣，子之好学也！”孔子再拜而起曰：“丘少而修学，以至于今，六十九岁矣，无所得闻至教，敢不虚心！”",
          "zhushu": "○嘻，香其反。好，呼报反，下同。少，诗召反，下同。"
        },
        {
          "paragraph": "客曰：“同类相从，同声相应，固天之理也。吾请释吾之所有而经子之所以。",
          "zhushu": "○经营也，司马云：经，理也。"
        },
        {
          "paragraph": "子之所以者，人事也。天子诸侯，大夫庶人，此四者自正治之美也。四者离位而乱莫大焉。官治其职，人忧其事，乃无所陵。",
          "zhushu": "○治，直吏反，下官事不治同。"
        },
        {
          "paragraph": "故田荒室露，衣食不足，征赋不属，妻妾不和，长少无序，庶人之忧也；",
          "zhushu": "○属音烛。长，丁丈反，后过皆同。"
        },
        {
          "paragraph": "能不胜任，官事不治，行不清白，群下荒怠，功美不有，爵禄不持，大夫之忧也。",
          "zhushu": "○胜音升。行，下孟反。"
        },
        {
          "paragraph": "廷无忠臣，国家昏乱，国技不巧，贡职不美，春秋后伦，不顺天子，诸侯之忧也。",
          "zhushu": "○枝，其试反。职或作赋。春秋后伦，朝觐不及。等，比也。"
        },
        {
          "paragraph": "阴阳不和，寒暑不时，以伤庶物，诸侯暴乱，擅相攘伐，以贱民人，礼乐不节，财用穷匮，人伦不饬，百姓淫乱，天子有司之忧也。",
          "zhushu": "饬。音敕。"
        },
        {
          "paragraph": "今子既上无君侯有司之势，而下无大臣职事之官，而擅饰礼乐，选人伦，以化齐民，不泰多事乎。”",
          "zhushu": "泰，本又作大，音同，徐敕佐反，后同。"
        },
        {
          "paragraph": "“且人有八疵，事有四患，不可不察也。非其事而事之，谓之总；",
          "zhushu": "疵，祀知反。总，李云：谓监也。"
        },
        {
          "paragraph": "莫之顾而进之，谓之佞；希意道言，谓之谄；",
          "zhushu": "道音导。"
        },
        {
          "paragraph": "不择是非而言，谓之谀；好言人之恶，谓之谗；析交离亲，谓之贼；称誉诈伪以败恶人，谓之慝；",
          "zhushu": "誉，音余。败，蒲迈反。恶人，乌路反，下同。慝，他得反。"
        },
        {
          "paragraph": "不择善否，两容颊适，偷拔其所欲，谓之险。",
          "zhushu": "否，悲美反，恶也。又方九反。两容颊适，善恶皆容颜。貌，调适也。颊或颜字。"
        },
        {
          "paragraph": "此八疵者，外以乱人，内以伤身，君子不友，明君不臣。所谓四患者：好经大事，变更易常，以挂功名，谓之叨；",
          "zhushu": "挂音卦，别也，又音圭。叨，吐刀反。"
        },
        {
          "paragraph": "专知擅事，侵人自用，谓之贪；见过不更，闻谏愈甚，谓之狠；",
          "zhushu": "狠，胡垦反。"
        },
        {
          "paragraph": "人同于己则可，不同于己，虽善不善，谓之矜。此四患也。能去八疵，无行四患，而始可教已。孔子愀然而叹，再拜而起曰：“丘再逐于鲁，削迹于卫，伐树于宋，围于陈、蔡，丘不知所失，而离此四谤者何也？”",
          "zhushu": "去，起吕反。愀，在力反，又七小反。"
        },
        {
          "paragraph": "客凄然变容曰：“甚矣子之难悟也！人有畏影恶迹而去之走者，举足愈数而迹愈多，走愈疾而影不离身，自以为尚迟，疾走不休，绝力而死，不知处阴以休影，处静以息迹，愚亦甚矣！子审仁义之间，察同异之际，观动静之变，适受与之度，理好恶之情，和喜怒之节，而几于不免矣。",
          "zhushu": "悟，鱼据反，下同，本或作悟。数，音朔。离，力智反。"
        },
        {
          "paragraph": "谨修而身，慎守其真，还以物与人，则无所累矣。今不修之身而求之人，不亦外乎！”孔子愀然曰：“请问何谓真？”客曰：“真者，精诚之至也。不精不诚，不能动人。故强哭者虽悲不哀，强怒者，虽严不威，强亲者，虽笑不和。真悲无声而哀，真怒未发而威，真亲未笑而和。真在内者神动于外，是所以贵真也。其用于人理也，事亲则慈孝，事君则忠贞，饮酒则欢乐，处丧则悲哀。",
          "zhushu": "强，其丈反，下同。乐，音洛，下同。"
        },
        {
          "paragraph": "忠贞以功为主，饮酒以乐为主，处丧以哀为主，事亲以适为主，功成之美，无一其迹矣。事亲以适，不论所以矣。饮酒以乐，不选其具矣；处丧以哀，无问其礼矣。礼者，世俗之所为也；真者，所以受于天也，自然不可易也。故圣人法天贵真，不拘于俗。愚者反此。不能法天而恤于人，不知贵真，禄禄而受变于俗，故不足。惜哉，子之蚤湛于伪而晚闻大道也。”",
          "zhushu": "禄禄，如字，又音绿，谓形见为礼也。司马云：录，领录也。蚤音早，字亦作早。湛，丁南反，下同。"
        },
        {
          "paragraph": "孔子又再拜而起曰：“今者丘得遇也，若天幸然。先生不羞而比之服役，而身教之。敢问舍所在，请因受业而卒学大道。”",
          "zhushu": "得，过也。谓得过失也。过或作遇。比如字，谓亲见比欲也，又毗志反。"
        },
        {
          "paragraph": "客曰：“吾闻之，可与往者与之，至于妙道；不可与往者，不知其道，慎勿与之，身乃无咎。子勉之！吾去子矣，吾去子矣！”乃刺船而去，延缘苇间。",
          "zhushu": "刺，七亦反。"
        },
        {
          "paragraph": "颜渊还车，子路授绥，孔子不顾，待水波定，不闻挐音，而后敢乘。",
          "zhushu": "波定，李云：谓战如波也。案。谓船行故水波去。远则波定。"
        },
        {
          "paragraph": "子路旁车而问曰：“由得为役久矣，未尝见夫子遇人如此其威也。万乘之主，千乘之君，见夫子未尝不分庭伉礼，夫子犹有倨傲之容。今渔父杖挐逆立，而夫子曲要磬折，言拜而应，得无太甚乎？门人皆怪夫子矣，渔父何以得此乎？”",
          "zhushu": "○旁，步浪反。乘，绳证反，下同。倨音据。傲，五报反。要，一遥反。折，之设反。"
        },
        {
          "paragraph": "孔子伏轼而叹曰：“甚矣，由之难化也！湛于礼义有间矣，而朴鄙之心至今未去。",
          "zhushu": "○湛或作其。"
        },
        {
          "paragraph": "进，吾语汝！夫遇长不敬，失礼也；见贤不尊，不仁也。彼非至仁，不能下人，下人不精，不得其真，故长伤身。惜哉！不仁之于人也，祸莫大焉，而由独擅之。",
          "zhushu": "○下，遐嫁反，下及注同。"
        },
        {
          "paragraph": "且道者，万物之所由也。庶物失之者死，得之者生，为事逆之则败，顺之则成。故道之所在，圣人尊之。今渔父之于道，可谓有矣，吾敢不敬乎！”",
          "zhushu": "此篇言无江海而间者，能下江海之士也。夫孔子之所放任，岂直渔父而已哉！将周流六虚，旁通无外，蠢动之类，咸得尽其所怀，而穷理致命，固所以为至人之道也。○间，音闲。类，如兖反。"
        }
      ]
    },
    {
      "name": "列御寇第三十二",
      "paragraphs": [
        {
          "paragraph": "",
          "zhushu": "音义曰：以人名篇，或无别字。"
        }
      ]
    },
    {
      "name": "",
      "paragraphs": [
        {
          "paragraph": "列御寇之齐，中道而反，遇伯昏瞀人。伯昏瞀人曰：“奚方而反？”",
          "zhushu": "○瞀，音茂，又音务。奚方，李云：方，道也。"
        },
        {
          "paragraph": "曰：“吾惊焉。”曰：“恶乎惊？”",
          "zhushu": "○吾惊焉，李云：见人感己即违道，故惊也。恶，音乌。"
        },
        {
          "paragraph": "曰：“吾尝食于十浆，",
          "zhushu": "卖浆之家。○浆，子祥反，本亦作浆。司马云：浆读曰浆。十家并卖浆也。"
        },
        {
          "paragraph": "而五浆先馈。”",
          "zhushu": "言其敬己。○五浆先馈，馈，遗也。谓十家中五家先见遗。王云：皆先馈进于己。"
        },
        {
          "paragraph": "伯昏瞀人曰：“若是，则汝何为惊己？”曰：“夫内诚不解，",
          "zhushu": "外自矜饰。○解，音解，司马音懈。"
        },
        {
          "paragraph": "形谍成光，",
          "zhushu": "举动便僻，而成光仪也。○形谍，徒协反，说文云：间也。成光，司马云：形谍于𠂻，成光华也。僻，婢亦反。"
        },
        {
          "paragraph": "以外镇人心，",
          "zhushu": "其内实不足以服物。"
        },
        {
          "paragraph": "使人轻乎贵老，",
          "zhushu": "若镇物由乎内实，则使人贵老之情笃也。○贵老，谓重御寇过于老人。"
        },
        {
          "paragraph": "而齑其所患。",
          "zhushu": "言以美形动物，则所患乱生也。○齑，子兮反，乱也。"
        },
        {
          "paragraph": "夫浆人特为食𡙡之货，多余之赢，其为利也薄，其为权也轻，而犹若食，",
          "zhushu": "权轻利薄，可无求于人。○食，音嗣。赢音盈。"
        },
        {
          "paragraph": "而况于万乘之主乎！身劳于国而知尽于事，彼将任我以事而效我以功，吾是以惊。”伯昏瞀人曰：“善哉！观乎！汝处已，人将保汝矣！”",
          "zhushu": "苟不遗形，则所在见保。保者，聚守之谓也。○乘，绳证反。效如字，本又作校，古孝反。保汝，司马云：保，附也。"
        },
        {
          "paragraph": "无几何而往，则户外之屦满矣。伯昏瞀人北面而立，敦杖蹙之乎颐，立有间，不言而出。宾者以告列子，列子提屦跣而走，暨乎门，曰：“先生既来，曾不发药乎？”曰：“已矣。吾固告汝曰人将保汝，果保汝矣。非汝能使人保汝，而汝不能使人无保汝也，",
          "zhushu": "任平而化，则无感无求。无感无求，乃不相保。○几，居岂反。敦音顿，司马云：竖也。蹙，子六反。宾者，本亦作傧，同必刃反，谓通客之人。跣，先典反。暨，其器反。发如字，司马本作废，公置也。"
        },
        {
          "paragraph": "而焉用之感豫出异也！",
          "zhushu": "先物施惠，惠不因彼，豫出则异也。○焉，于虔反。"
        },
        {
          "paragraph": "必且有感摇而本才，又无谓也。",
          "zhushu": "必将有感，则与本性动也。○摇而本才，一本才作性，又无谓也。动摇本才以致求者，又非道德之谓也。"
        },
        {
          "paragraph": "与汝游者又莫汝告也，彼所小言，尽人毒也。",
          "zhushu": "细巧入人为小言。○小言。言不入道。故曰小言。人毒。以其多患。故曰人毒。"
        },
        {
          "paragraph": "莫觉莫悟，何相孰也！巧者劳而知者忧，无能者，无所求食而遨游，泛若不系之舟，虚而遨游者也。”",
          "zhushu": "夫无其能者，唯圣人耳。过此以下，至于昆虫，未有自忘其能而任众人者也。○莫觉莫悟，何相孰也。彼不敢告汝，汝又不自觉，何其相孰哉？王云：小言为毒，曾无告语也。孰，谁也。谓谁相亲爱者。既无告语，此不相亲爱之至也。知，音智。食而，一本作饱食而。遨，本又作敖，五刀反，下同。泛，孚剑反。"
        },
        {
          "paragraph": "郑人缓也呻吟裘氏之地",
          "zhushu": "呻吟，吟咏之谓。○缓，司马云：缓，名也。呻音申，谓吟咏学问之声也。崔云：呻，诵也。本或作呻吟。裘，地名。崔云：裘，儒服也。之地，崔本作之地蛇，云：地蛇者，山田荼种也。"
        },
        {
          "paragraph": "祗三年而缓为儒，",
          "zhushu": "祗，适也。○祗音支，李云：适也。言适三年而成也。司马云：巨移反。谓神祗祐之也。"
        },
        {
          "paragraph": "河润九里，泽及三族，使其弟墨。儒、墨相与辩，其父助翟。",
          "zhushu": "翟，缓弟名○河润九里河从乾位来乾阳数九也。使其弟墨谓使缓弟翟成墨也。"
        },
        {
          "paragraph": "十年而缓自杀。其父梦之曰：“使而子为墨者予也。阖胡尝视其良，既为秋栢之实矣？”",
          "zhushu": "缓怨其父之助弟，故感激自杀。死而见梦，谓已既能自化为儒，又化弟令墨。弟由已化而不能顺已，己以良师而便怨死，精诚之至，故为秋栢之实。○阖胡尝视其良，阖，语助也。胡，何也。良者，良人，谓缓也。言何不试视缓墓上，己化为秋栢之实。良或作浪，音浪，蒙也。见，贤遍反。令，力呈反。"
        },
        {
          "paragraph": "夫造物者之报人也，不报其人而报其人之天。",
          "zhushu": "自此已下，庄子辞也。夫积习之功为报，报其性，不报其为也。然则学习之功，成性而已，岂为之哉。"
        },
        {
          "paragraph": "彼故使彼",
          "zhushu": "。彼有彼性，故使习彼。"
        },
        {
          "paragraph": "夫人以己为有以异于人，以贱其亲，",
          "zhushu": "言缓自美其儒，谓己能有积学之功，不知其性之自然也。夫有功以贱物者，不避其亲也；无其身以平性者，贵贱不失其伦也。"
        },
        {
          "paragraph": "齐人之井饮者相捽也。故曰今之世皆缓也。",
          "zhushu": "夫穿井所以通泉，吟咏所以通性也。无泉亦无所穿，无性则无所咏，而世皆忘其泉性之自然，徒识穿咏之末功，因欲矜而有之，不亦妄乎？○相捽，于骨反。言穿井之人为己有造泉之功，而捽饮者不知泉之天然也。喻缓不知翟天然之墨而忿之。捽一音子晦反。"
        },
        {
          "paragraph": "自是，有德者以不知也，而况有道者乎！",
          "zhushu": "观缓之谬，以为学父，故能任其自尔而知，故无伪乎其间也。○知音智，注同。父，本或作久。"
        },
        {
          "paragraph": "古者谓之遁天之刑。",
          "zhushu": "仍自然之能以为己功者，逃天者也，故刑戮及之。○仍，而证反，本又作认，同。"
        },
        {
          "paragraph": "圣人安其所安，不安其所不安；",
          "zhushu": "夫圣人无安无不安，顺百姓之心也。"
        },
        {
          "paragraph": "众人安其所不安，不安其所安。",
          "zhushu": "所安相与异，故所以为众人也。"
        },
        {
          "paragraph": "庄子曰：“知道易，勿言难。知而不言，所以之天也；知而言之，所以之人也：古之人，天而不人。”",
          "zhushu": "知虽落，天地未尝，开言以引物也，应其至分而已。○易，以豉反。知虽音智。应如字，当也。"
        },
        {
          "paragraph": "朱泙漫学屠龙于支离益，单千金之家，三年技成，而无所用其巧。",
          "zhushu": "事在于适，无贵于远功。○泙，李音平，郭敷音反，徐敷耕反。漫，朱旦反，又未干反。司马云：朱平漫、支离益，皆人姓名。屠音徒，单音丹，尽也。千金之家，如字，本亦作贾，又作贾，皆音嫁。三绝句，崔云：用千金者三也。又本作三年，则上句至家绝。技，其绮反。"
        },
        {
          "paragraph": "圣人以必不必，故无兵；",
          "zhushu": "理虽必然，犹不必之。斯至顺矣，兵其安有？"
        },
        {
          "paragraph": "众人以不必必之，故多兵；",
          "zhushu": "理虽未必，抑而必之，各必其所见，则乖逆生。"
        },
        {
          "paragraph": "顺于兵，故行有求。",
          "zhushu": "物各顺往则足，足则无求。○顺于兵，顺或作慎。"
        },
        {
          "paragraph": "兵，恃之则亡。",
          "zhushu": "不得已而用之，以恬惔为上者，未之亡也。○恬，徒谦反。惔，徒暂反，本亦作淡。"
        },
        {
          "paragraph": "小夫之知，不离苞苴竿牍，",
          "zhushu": "苞苴以遗，竿牍以问。遗问之具，小知所殉。○知音智，注及下为知同。离，力智反。苞苴，子余反，司马云：苞苴，有苞裹也。竿音干。牍音独。司马云：谓竹简为书，以相问遗，修意气也。遗，唯李反，下同。"
        },
        {
          "paragraph": "敝精神乎蹇浅，",
          "zhushu": "昏于小务，所得者浅。○敝，郭婢世反，一音必世反。"
        },
        {
          "paragraph": "而欲兼济道物，太一形虚。若是者，迷惑于宇宙，形累不知太初。",
          "zhushu": "小夫之知，而欲兼济导物，经虚涉远，志大神敝，形为之累，则迷惑而失致也。○导音道，注同。"
        },
        {
          "paragraph": "彼至人者，归精神乎无始而甘冥乎无何有之乡。水流乎无形，发泄乎太清。",
          "zhushu": "泊然无为，而任其天行也。○冥，如字，本亦作，　又音眠。泄，息列反，徐以世反。泊，步各反。"
        },
        {
          "paragraph": "悲哉乎！汝为知在豪毛，",
          "zhushu": "为知所得者细。○悲哉乎，一本作悲哉悲哉。"
        },
        {
          "paragraph": "而不知大宁！",
          "zhushu": "任性大宁而至。"
        },
        {
          "paragraph": "宋人有曹商者，为宋王使秦，其往也，得车数乘；王说之，益车百乘。反于宋，见庄子曰：“夫处穷闾阨巷，困窘织屦，槁项黄馘者，商之所短也；一悟万乘之主而从车百乘者，商之所长也。”庄子曰：“秦王有病，召医，破痈溃痤者得车一乘，舐痔者得车五乘，所治愈下，得车愈多。子岂治其痔邪？何得车之多也？子行矣！”",
          "zhushu": "夫事下然后功高，功高然后禄重，故高远活淡者，遗荣也。○为，于伪反。宋王司马云：偃王也。使，所吏反。数，所主反。乘，绳证反，下同。说音悦。扼，于解反。窘，与愪反，又巨韵反。搞，苦老反，又祛矫反，本亦作矫，居表反。项，李云：颈项羸瘦貌，司马云：头槁立也。黄馘，古获反，徐况壁反，尔雅云：获也。司马云：谓面黄熟也。秦王司马云：惠王也。痤，徂禾反。舐，字又作𦧇，食𥿄反。痔，治纪反。愈，李亦作俞，同。"
        },
        {
          "paragraph": "鲁哀公问乎颜阖曰：“吾以仲尼为贞干，国其有瘳乎？”曰：“殆哉汲乎！仲尼",
          "zhushu": "汲，危也。夫至人以民静为安，今一为贞干，则遗高迹于万世，令饰竞于仁义，而雕画其毛彩，百姓既危，至人亦无以为安。○瘳，敕由反。汲，鱼及反，又五脂反，危也。令，力呈反，下同。"
        },
        {
          "paragraph": "方且饰羽而画，",
          "zhushu": "凡言方且，皆谓后世从事饰画，非任真也，"
        },
        {
          "paragraph": "从事华辞，以支为旨，",
          "zhushu": "将令后世之从事者无实而意趣横出也。"
        },
        {
          "paragraph": "忍性以视民而不知不信。",
          "zhushu": "后世人君将慕仲尼之遐轨，而遂忍性自矫伪以临民，上下相习，遂不自知也。○视音示，下同。"
        },
        {
          "paragraph": "受乎心，宰乎神，夫何足以上民！",
          "zhushu": "今以上民，则后世百姓非直外形从之而已，乃以心神受而用之，不能复自得于体中也。○复，扶又反。"
        },
        {
          "paragraph": "彼宜女与？",
          "zhushu": "彼，百姓也。女，哀公也。彼与女各自有所宜，相效则失真，此即今之见验。○与音余，又如字，下顺与同。见，贤遍反。"
        },
        {
          "paragraph": "予颐与？",
          "zhushu": "效彼非所以养己也。"
        },
        {
          "paragraph": "误而可矣。",
          "zhushu": "正不可也。"
        },
        {
          "paragraph": "今使民离实学伪，非所以视民也，为后世虑，不若休之，",
          "zhushu": "明不谓当时也。○离，力智反。"
        },
        {
          "paragraph": "难治也。”",
          "zhushu": "治之则伪，故圣人不治也。"
        },
        {
          "paragraph": "施于人而不忘，非天布也。",
          "zhushu": "布而识之，非刍狗万物也。施，如豉反，下注同。识，如字，又申志反。"
        },
        {
          "paragraph": "商贾不齿，",
          "zhushu": "况士君子乎？○贾音古。"
        },
        {
          "paragraph": "虽以士齿之，神者弗齿。",
          "zhushu": "要能施惠，故于事不得不齿。以其不忘，故心神忽之，此百姓之大情也。"
        },
        {
          "paragraph": "为外刑者，金与木也；",
          "zhushu": "金谓刀锯斧𨱆。木谓捶楚桎梏。○锯，音据。𨱆，音越。捶，之蕊反。桎，之实反。梏，古毒反。"
        },
        {
          "paragraph": "为内刑者，动与过也。",
          "zhushu": "静而当，则内外无刑。"
        },
        {
          "paragraph": "宵人之离外刑者，金木讯之；",
          "zhushu": "不由明垣之涂者，谓之宵人。○宵人，王云：非明正之徒，谓之宵夜之人也。讯，本又作讯，音信，问也。"
        },
        {
          "paragraph": "离内刑者，阴阳食之。",
          "zhushu": "动而过分，则性气伤于内，金木讯于外也。"
        },
        {
          "paragraph": "夫免乎外内之刑者，唯真人能之。",
          "zhushu": "自非其人，未有能止其分者，故必外内受刑，但不问卜耳。"
        },
        {
          "paragraph": "孔子曰：凡人心险于山川，难于知天。天犹有春秋冬夏旦暮之期，人者厚貌深情。故有貌愿而益，有长若不肖，有顺懁而达者，有坚而缦，有缓而釬。",
          "zhushu": "言人情貌之反有如此者。○愿音愿，广雅云：谨悫也。长，丁丈反。不肖，外似长者，内不似也。有顺，王作慎。懁音儇，又许㳂反，徐音绢。三苍云：腹急也。王云：坚辨也。外慎坚辨，尝务质讷。缦，武坐反，又武谏反。李云：内坚实，外如缦也。釬，胡旦反，又音干，急也。一云：情貌相反。"
        },
        {
          "paragraph": "故其就义若渴者，其去义若热。",
          "zhushu": "但为难知耳，未为殊无迹。"
        },
        {
          "paragraph": "故君子远使之而观其忠，近使之而观其敬，烦使之而观其能，卒然问焉而观其知，急与之期而观其信，委之以财而观其仁，告之以危而观其节，醉之以酒而观其则，杂之以处而观其色。九征至，不肖人得矣。",
          "zhushu": "君子易观，不肖难明。然视其所以，观　其所由，察其所安，搜之有涂，亦可知也。○卒，寸忽反。知音智。侧，不正也，一云：谓醉者喜倾侧冠也。王云：侧谓凡为不正也。侧或作则。易，以豉反。搜，所求反。"
        },
        {
          "paragraph": "正考父一命而伛，再命而偻，三命而俯，循墙而走，孰敢不轨！",
          "zhushu": "言人不敢以不轨之事侮之。○正考父，音甫。宋湣，公之玄孙，弗父何之曾孙。伛，红矩反。偻，力矩反。三命公，士一命，大夫再命，卿三命。"
        },
        {
          "paragraph": "如而夫者，一命而吕巨，再命而于车上舞，三命而名诸父，孰恊唐、许！",
          "zhushu": "而夫，谓凡夫也。唐谓尧。许谓许由也。言而夫与考父者，谁同于唐、许之事也○而夫，郭云：凡夫也。吕巨矫貌，孰协唐、许。恊，同也。唐，唐尧。许，许由，皆崇让者也。言考父与而夫，谁同于唐、许也。"
        },
        {
          "paragraph": "贼莫大乎德有心",
          "zhushu": "有心于为德，非真德也。夫真德者，忽然自得而不知所以德也。"
        },
        {
          "paragraph": "而心有睫，",
          "zhushu": "率心为德，犹之可耳，役心于眉睫之间，则伪己甚矣。○睫音接。"
        },
        {
          "paragraph": "及其有睫也而内视，内视而败矣。",
          "zhushu": "乃欲探射幽隐，以有为事，则心与事俱败矣。○射，食亦反。"
        },
        {
          "paragraph": "凶德有五，中德为首。何谓中德？中德也者，有以自好也而吡其所不为者也。",
          "zhushu": "吡，訾也。夫自是而非彼，则攻之者非一，故为凶首也。若中无自好之情，则恣万物之所是，所是各不自失，则天下皆思奉之矣。○好，呼报反，注同。吡，匹尔反，又芳尔反。訾，子尔反。皆思奉之矣，本或作皆毕事也。"
        },
        {
          "paragraph": "穷有八极，达有三必，形有六府。美髯、长大、壮丽、勇敢，八者俱过人也，因以是穷。",
          "zhushu": "穷于受役也。然天下未曾穷于所短，而恒以所长自困。○髯，人监反。曾，才能反。"
        },
        {
          "paragraph": "缘循偃仰，困畏不若人，三者俱通达。",
          "zhushu": "缘循，杖物而行者也。偃仰，不能俯执者也。困畏，怯弱者也。此三者，既不以事见任，乃将接佐之，故必达也。○偃仰，于丈反，本亦作央，同。偃仰，守分归一也。杖，守亮反。"
        },
        {
          "paragraph": "知慧外通，",
          "zhushu": "通外则以无涯伤其内也。○知音智。"
        },
        {
          "paragraph": "勇动多怨，",
          "zhushu": "怯而静。乃厚其身耳。○乃厚其身耳。元嘉本厚作后。一本作乃后。恒无怨也。"
        },
        {
          "paragraph": "仁义多则。",
          "zhushu": "天下皆望其爱，然爱之则有不周矣，故多责。"
        },
        {
          "paragraph": "达生之情者傀，",
          "zhushu": "傀然大恬，解之貌。○傀，郭、徐呼怀反，字林公回反，云：伟也。解音蟹。"
        },
        {
          "paragraph": "达于知者肖，",
          "zhushu": "肖、失，散也。○知音智。肖音消。"
        },
        {
          "paragraph": "达大命者随，",
          "zhushu": "泯然与化俱也。"
        },
        {
          "paragraph": "达小命者遭。",
          "zhushu": "毎在节上住。乃悟也。"
        },
        {
          "paragraph": "人有见宋王者，锡车十乘，以其十乘骄稚庄子。庄子曰：“河上有家贫恃纬萧而食者，其子没于渊，得千金之珠。其父谓其子曰：‘取石来鍜之！夫千金之珠，必在九重之渊而骊龙颔下，子能得珠者，必遭其睡也。使骊龙而寤，子尚奚微之有哉！’今宋国之深，非直九重之渊也；宋王之猛，非直骊龙也；子能得车者，必遭其睡也。使宋王而寤，子为齑粉夫。”",
          "zhushu": "夫取富贵，必顺乎民望也。若挟奇说，乘天衢，以婴人主之心者，明君之所不受也。故如有所誉，必有所试，于斯民不违，佥曰举之，以合万夫之望者，此三代所以直道而行之也。○乘，绳证反，下同。骄稚，直吏反，又池夷反，李云：自骄而稚庄子也。纬萧，如字。纬，织也。萧，荻蒿也。织萧以为畚而卖之。本或作苇，音同。鍜，丁乱反，谓槌破之。重，直龙反。骊龙，力驰反。骊龙，黑龙也。颔，户感反。齑，子兮反。夫，音符。挟，户牒反。佥，七潜反。"
        },
        {
          "paragraph": "或聘于庄子，庄子应其使曰：“子见夫牺牛乎？衣以文绣，食以刍叔，及其牵而入于太庙，虽欲为孤犊，其可得乎！”",
          "zhushu": "乐生者畏牺而辞聘，髑髅闻生而膑。　此死生之情异，而各自当也。○使，所吏反。衣，于既反。食音嗣。刍音初俱反。蒭，草也。叔，大豆也。大庙音太。髑音独。髅音楼。矉，毗人反，　子六反。"
        },
        {
          "paragraph": "庄子将死，弟子欲厚葬之。庄子曰：“吾以天地为棺椁，以日月为连璧，星辰为珠玑，万物为赍送。吾葬具岂不备邪？何以加此！”弟子曰：“吾恐乌鸢之食夫子也。”庄子曰：“在上为乌鸢食，在下为蝼蚁食，夺彼与此，何其偏也！”以不平平，其平也不平；",
          "zhushu": "以一家之平平万物，未若任万物之自平也。○玑，音祈，又音机，一音其既反。赍，音资，本又作济。子诣反。鸢，以全反。蝼，音楼。蚁，鱼绮反。"
        },
        {
          "paragraph": "以不征征，其征也不征。",
          "zhushu": "征，应也。不因万物之自应，而欲以其所见应之，则必有不合矣。"
        },
        {
          "paragraph": "明者唯为之使，",
          "zhushu": "夫执其所见，受使多矣，安能使物哉？"
        },
        {
          "paragraph": "神者征之。",
          "zhushu": "唯任神然后能至顺，故无往不应也。"
        },
        {
          "paragraph": "夫明之不胜神也久矣，",
          "zhushu": "明之所及，不过于形骸也。至顺则无远近，幽深皆各自得。"
        },
        {
          "paragraph": "而愚者恃其所见入于人，其功外也，不亦悲乎！",
          "zhushu": "夫至顺则用发于彼，而功藏于物。若恃其所见，执其自是，虽欲入人，其功之外也。"
        }
      ]
    },
    {
      "name": "天下第三十三",
      "paragraphs": [
        {
          "paragraph": "",
          "zhushu": "音义曰：以义名篇。"
        }
      ]
    },
    {
      "name": "",
      "paragraphs": [
        {
          "paragraph": "天下之治方术者多矣，皆以其有为不可加矣。",
          "zhushu": "为其所有为，则真为也。为其真为，则无伪矣，又何加焉。"
        },
        {
          "paragraph": "古之所谓道术者，果恶乎在？曰：“无乎不在。”曰：“神何由降？明何由出？”",
          "zhushu": "神明由事感而后降出。○恶，音乌。"
        },
        {
          "paragraph": "“圣有所生，王有所成，皆原于一。”",
          "zhushu": "使物各复其根，抱一而已，无饰于外，斯圣王所以生成也。"
        },
        {
          "paragraph": "不离于宗，谓之天人。不离于精，谓之神人。不离于真，谓之至人。以天为宗，以德为本，以道为门，兆于变化，谓之圣人。",
          "zhushu": "凡此四名，一人耳，所不言之异。○不离，力智反，下注不离、离性，下章离于同。兆，本或作逃。"
        },
        {
          "paragraph": "以仁为恩，以义为理，以礼为行，以乐为和，薰然慈仁，谓之君子。",
          "zhushu": "此四名之粗迹，而贤人君子之所服膺也。○行，下孟反，章内同。薰然，许云反，温和貌。崔云：以慈仁为馨闻也。粗，七奴反，卷内皆同。"
        },
        {
          "paragraph": "以法为分，以名为表，以参为验，以稽为决，其数一二三四是也，百官以此相齿，以事为常，以衣食为主，蕃息畜藏，老弱孤寡为意，皆有以养民之理也。",
          "zhushu": "民理既然，故圣贤不逆。○参，本又作操，同七曹反，宜也。稽音鸡，考也。蕃音烦。畜，敕六反，又许六反。藏，如字，又才浪反。"
        },
        {
          "paragraph": "古之人其备乎！",
          "zhushu": "古之人，即向之四名也。"
        },
        {
          "paragraph": "配神明，醇天地，育万物，和天下，泽及百姓，明于本数，系于末度，",
          "zhushu": "本数明，故末不离。○醇，顺伦反。"
        },
        {
          "paragraph": "六通四辟，小大精粗，其运无乎不在。",
          "zhushu": "所以为备。○辟，婢亦反。本又作辟。"
        },
        {
          "paragraph": "其明而在数度者，旧法世传之史，尚多有之。",
          "zhushu": "其在数度而可明者，虽多有之，已疏外也。"
        },
        {
          "paragraph": "其在于诗、书、礼、乐者，邹鲁之士搢绅先生多能明之。",
          "zhushu": "能明其迹耳，岂所以迹哉？邹，庄由反。孔子父所封邑。"
        },
        {
          "paragraph": "诗以道志，书以道事，礼以道行，乐以道和，易以道阴阳，春秋以道名分。其数散于天下而设于中国者，百家之学时或称而道之。",
          "zhushu": "皆道古人之陈迹耳，尚复不能常称。○道志，音导，下以道皆同。分，扶问反。复，扶又反，下章不复同。"
        },
        {
          "paragraph": "天下大乱，",
          "zhushu": "用其迹而无统故也。"
        },
        {
          "paragraph": "贤圣不明，",
          "zhushu": "能明其迹，又未易也。○易，以豉反。"
        },
        {
          "paragraph": "道德不一，",
          "zhushu": "百家穿凿。"
        },
        {
          "paragraph": "天下多得一",
          "zhushu": "各信其偏见，而不能都举。○得一偏，得一术。"
        },
        {
          "paragraph": "察焉以自好。",
          "zhushu": "夫圣人綂百姓之大情，而因为之制，故百姓寄情于所綂，而自忘其好恶，故与一世而得淡漠焉。乱则反之。人恣其近好，家用典法，故国异政，家殊俗。○好，呼报反，注及下同。恶，乌路反。淡，本又作澹，徒暂反。漠音莫。"
        },
        {
          "paragraph": "譬如耳目鼻口，皆有所明，不能相通。犹有家众技也，皆有所长，时有所用。",
          "zhushu": "所长不同，不得常用。○技，其绮反。"
        },
        {
          "paragraph": "虽然，不该不徧，一曲之士也。",
          "zhushu": "故未足备任也。○徧，音遍。"
        },
        {
          "paragraph": "判天地之美，析万物之理，",
          "zhushu": "各用其一曲，故析判。"
        },
        {
          "paragraph": "察古人之全，寡能备于天地之美，称神明之容，",
          "zhushu": "况一曲者乎？○称，尺登反，下章同。"
        },
        {
          "paragraph": "是故内圣外王之道，暗而不明，郁而不发，",
          "zhushu": "全人难遇故也。"
        },
        {
          "paragraph": "天下之人各为其所欲焉以自为方。悲夫，百家往而不反，必不合矣！后世之学者，不幸不见天地之纯，古人之大体，",
          "zhushu": "大体各归根抱一，则天地之纯也。"
        },
        {
          "paragraph": "道术将为天下裂。",
          "zhushu": "裂，分离也。道术流弊，遂各奋其方，或以主物，则物离性以从其上，而性命丧矣。○丧矣，如字，本或作丧，息浪反。"
        },
        {
          "paragraph": "不侈于后世，不靡于万物，不晖于数度，",
          "zhushu": "勤俭则瘁，故不晖也。○侈，尺𥿄反，又尺氏反。晖如字，崔本作浑。瘁，在醉反。"
        },
        {
          "paragraph": "以绳墨自矫，",
          "zhushu": "矫，厉也。○矫，居表反。"
        },
        {
          "paragraph": "而备世之急；",
          "zhushu": "勤而俭，则财有余而急有备。"
        },
        {
          "paragraph": "古之道术有在于是者。墨翟、禽滑厘闻其风而说之。为之大过，已之大顺。",
          "zhushu": "不复度众所能也。○墨翟，宋大夫，尚俭素。滑音骨，又户八反。厘，力之反，又音熙禽。滑厘，墨翟弟子也。不顺五帝三王之乐，嫌其奢。说音悦，下注同，后闻风而说皆同。大过音太，旧敕佑反，后大过、大多、大少放此。顺或作循。度，徒各反。"
        },
        {
          "paragraph": "作为非乐，命之曰节用；生不歌，死无服。墨子汜爱兼利而非斗，",
          "zhushu": "夫物不足，则以斗为是。今墨子令百姓皆动，俭各有余，故以斗为非也。○非乐节用，墨子二篇名。汜，敖剑反，化同己俭为汜，爱兼利。令，力呈反，下同。"
        },
        {
          "paragraph": "其道不怒；",
          "zhushu": "但自刻也。"
        },
        {
          "paragraph": "又好学而博，不异，",
          "zhushu": "既自以为是，则欲令万物皆同乎己也。"
        },
        {
          "paragraph": "不与先王同，",
          "zhushu": "先王则恣其群异，然后同焉，皆得而不知所以得也。"
        },
        {
          "paragraph": "毁古之礼乐。",
          "zhushu": "嫌其侈靡。"
        },
        {
          "paragraph": "黄帝有咸池，尧有太章，舜有大韶，禹有大夏，汤有大濩，文王有辟雍之乐，武王、周公作武。古之丧礼，贵贱有仪，上下有等。天子棺椁七重，诸侯五重，大夫三重，士再重。今墨子独生不歌，死不服，桐棺三寸而无椁，以为法式。以此教人，恐不爱人；以此自行，固不爱己。",
          "zhushu": "物皆以任力称情为爱，今以勤俭为法，而为之大过，虽欲饶天下，更非所以为爱也。○夏，户雅反。濩音护。辟音壁。作武，武，乐名。重，直龙反，下同。"
        },
        {
          "paragraph": "未败墨子道，",
          "zhushu": "但非道德。○败或作毁。墨子是一家之正，故不可以为败也。崔云：未坏其道。"
        },
        {
          "paragraph": "虽然，歌而非歌，哭而非哭，乐而非乐，是果类乎？",
          "zhushu": "虽独成墨，而不类万物之情。○非歌生应歌，而墨以歌为非也。乐而，音洛，下及注同。"
        },
        {
          "paragraph": "其生也勤，其死也薄，其道大觳；",
          "zhushu": "觳，无润也。○觳，郭苦角反，徐户角反，郭、李皆云：无润也。"
        },
        {
          "paragraph": "使人忧，使人悲，其行难为也，恐其不可以为圣人之道，",
          "zhushu": "夫圣人之道，悦以使民，民得性之所乐则悦，悦则天下无难矣。○行，下孟反，下注以成其行同。"
        },
        {
          "paragraph": "反天下之心，天下不堪。墨子虽独能任，柰天下何！离于天下？其去王也远矣。",
          "zhushu": "王者必合天下之欢心，而与物俱往也。○任音壬。"
        },
        {
          "paragraph": "墨子称道曰：“昔者禹之湮洪水，决江河而通四夷九州也，名山三百，支川三千，小者无数。禹亲自操橐耜而九杂天下之川。腓无胈，胫无毛，沭甚风，栉疾雨，置万国。禹大圣也，而形劳天下也如此。”",
          "zhushu": "墨子徒见禹之形劳耳，未睹其性之适也。○湮洪水，音因，又音烟，塞也，没也。握地而决之海，使之由地下也。引禹之俭，同己之道。支川，本或作支流。操，七曹反。槀，旧古考反，崔、郭音托，字则应作橐。崔云：囊也。司马云：盛士器也。耜音似。释名：耜，似也，似齿断物。三苍云：耒头铁也。崔云：棰也。司马：盛水器也。九音鸠，本亦作鸠，聚也。杂，本或作籴，音同。崔云：所治非一，故曰杂也。腓音肥，又符畏反。胈，步葛反，又再物反，又符盖反。胫，刑定反。甚如字，崔本甚作湛，音淫。栉，侧笔反。"
        },
        {
          "paragraph": "使后世之墨者，多以裘褐为衣，以跋蹻为服，日夜不休，以自苦为极，",
          "zhushu": "谓自苦为尽理之法。○褐，户葛反。跋，其逆反。蹻，纪略反，李云：麻曰屩，木曰屐。屐与跂同，屩与蹻同，一云：鞋，类也，一音居王反，以籍鞋下也。"
        },
        {
          "paragraph": "曰：“不能如此，非禹之道也，不足谓墨。”",
          "zhushu": "非其时而守其道，所以为墨也。"
        },
        {
          "paragraph": "相里勤之弟子，五侯之徒，南方之墨者苦获、己齿、邓陵子之属，俱诵墨经，而倍谲不同，相谓别墨；",
          "zhushu": "必其各守所见，则所在无通，故于墨之中又相与别也。○相，息亮反。里勤，司马云：墨师也，姓相里，名勤。苦获、己齿，李云：二人姓字也。倍，郭音佩，又裴罪反。谲，古穴反，崔云：决也。"
        },
        {
          "paragraph": "以坚白同异之辩相訾，以觭偶不仵之辞相应，以巨子为圣人，",
          "zhushu": "巨子最能辩其所是，以成其行。○訾音紫。觭，纪宜反，又音寄。仵音误，徐音五。仵，同也。巨子向，崔本作巨，向云：墨家号其道理成者为钜子，若儒家之硕儒。"
        },
        {
          "paragraph": "皆愿为之尸，",
          "zhushu": "尸者，主也。"
        },
        {
          "paragraph": "冀得为其后世，至今不决。",
          "zhushu": "为欲系巨子之业也。"
        },
        {
          "paragraph": "墨翟、禽滑厘之意则是，",
          "zhushu": "意在不侈靡而备世之急，斯所以为是。"
        },
        {
          "paragraph": "其行则非也。",
          "zhushu": "为之大过故也。"
        },
        {
          "paragraph": "将使后世之墨者，必自苦以腓无胈胫无毛相进而已矣。乱之上也，",
          "zhushu": "乱莫大于逆物而伤性也。"
        },
        {
          "paragraph": "治之下也。",
          "zhushu": "任众适性为上，今墨反之，故为下。○治，直吏反。"
        },
        {
          "paragraph": "虽然，墨子真天下之好也，",
          "zhushu": "为其真好重圣贤不逆也，但不可以教人。○之好，呼报反，注同。为，于伪反。"
        },
        {
          "paragraph": "将求之不得也，",
          "zhushu": "无辈。"
        },
        {
          "paragraph": "虽枯槁不舍也，",
          "zhushu": "所以为真好也。○槁，苦老反。舍音舍，下章同。"
        },
        {
          "paragraph": "才士也夫！",
          "zhushu": "非有德也。"
        },
        {
          "paragraph": "不累于俗，不饰于物，不苟于人，不忮于众，",
          "zhushu": "忮，逆也。○忮，之豉反，逆也。司马、崔云：害也。字书云：狼也。又音支，韦昭音洎。"
        },
        {
          "paragraph": "愿天下之安宁以活民命，人我之养毕足而止。",
          "zhushu": "不敢望有余也。"
        },
        {
          "paragraph": "以此白心，古之道术有在于是者。宋钘、尹文闻其风而悦之，作为华山之冠以自表，",
          "zhushu": "华山上下均平。○白心，崔云：明白其心也。白或作任。钘音刑，徐胡冷反，郭音坚。尹文崔云：齐宣王时人，著书一篇。华山之冠，华山上下均平，作冠象之，表己心均平也。"
        },
        {
          "paragraph": "接万物以别宥为始；",
          "zhushu": "不欲令相犯错。○别，彼列反，又如字。宥为始，始，首也。崔云：以别善恶，宥不及也。"
        },
        {
          "paragraph": "语心之容，命之曰心之行。以恧合驩，以调海内，",
          "zhushu": "强以其道，恧令合，调令和也。○恧，崔音而，郭音铒，司马云：色厚貌。崔、郭、王云：和也。恧和万物，物各则欢矣。一云：调也。合驩以道化物，和而调之，合意则欢。强，其丈反，下皆同。令合，力呈反，下同。"
        },
        {
          "paragraph": "请欲置之以为主。",
          "zhushu": "二子请得若此者，立以为物主也。"
        },
        {
          "paragraph": "见侮不辱，",
          "zhushu": "其于以活民为急也。"
        },
        {
          "paragraph": "救民之斗，禁攻寝兵，救世之战。",
          "zhushu": "所谓恧调。"
        },
        {
          "paragraph": "以此周行天下，上说下教，虽天下不取，强聒而不舍者也。",
          "zhushu": "恧调之理然也。○说音悦，又如字。下教上，谓国主也。悦上之教下也。一云说犹教也。上教，教下也。聒，古活反，谓强聒其耳而语之也。"
        },
        {
          "paragraph": "故曰上下见厌而强见也。",
          "zhushu": "所谓不辱。○厌，于艳反，徐于瞻反。"
        },
        {
          "paragraph": "虽然，其为人太多，其自为太少；",
          "zhushu": "不因其自化而强以慰之，则其功太重也。○为，于，伪反，下自为同。"
        },
        {
          "paragraph": "曰：“请欲固置五升之饭足矣。”",
          "zhushu": "斯明自为之太少也。"
        },
        {
          "paragraph": "先生恐不得饱，弟子虽饥，不忘天下。",
          "zhushu": "宋钘、尹文称天下为先生，自称为弟子也。"
        },
        {
          "paragraph": "日夜不休，曰：“我必得活哉！”",
          "zhushu": "谓民亦当报已也。"
        },
        {
          "paragraph": "图傲乎救世之士哉！",
          "zhushu": "挥斥，高大之貌。○傲，五报反。"
        },
        {
          "paragraph": "曰：“君子不为苛察，",
          "zhushu": "务宽恕也。○苛，音河。一本作苟。"
        },
        {
          "paragraph": "不以身假物。”",
          "zhushu": "必自出其力也。"
        },
        {
          "paragraph": "以为无益于天下者，明之不如已也。",
          "zhushu": "所以为救世之士也。"
        },
        {
          "paragraph": "以禁攻寝兵为外，以情欲寡浅为内，其小大精粗，其行适至是而止。",
          "zhushu": "未能经虚涉旷。○行，下孟反，又如字。"
        },
        {
          "paragraph": "公而不当，易而无私。决然无主，",
          "zhushu": "各自任也。○不当，丁浪反，崔本作党，云：至公无党也。易以　反。"
        },
        {
          "paragraph": "趣物而不两，",
          "zhushu": "物得所趣，故一。"
        },
        {
          "paragraph": "不顾于虑，不谋于知，于物无择，与之俱往。古之道术有在于是者。彭蒙、田骈、慎到闻其风而悦之。齐万物以为首，曰：“天能覆之而不能载之，地能载之而不能覆之，大道能包之而不能辩之。”知万物皆有所可，有所不可，故曰：“选则不徧，",
          "zhushu": "都用乃周。○于知音智，下弃知同。田骈，薄田反，齐人也。游稷下，著书十五篇。慎子云：名广。徧音遍。"
        },
        {
          "paragraph": "教则不至，",
          "zhushu": "任其性乃至。○不至，一本作不王。"
        },
        {
          "paragraph": "道则无遗者矣。”是故慎到弃知去已，而缘不得已，泠汰于物，以为道理。",
          "zhushu": "泠汰，犹听放也。○遗，如字，本又作贵。去，起吕反，章内注同。泠音零。汰音泰，徐徒盖反，一云泠汰，犹沙汰也，谓沙汰使之泠然也。皆泠汰之归于一，以此为道理也。或音裔，又音替。"
        },
        {
          "paragraph": "曰:“知不知。将薄知而后邻伤之者也。”",
          "zhushu": "谓知力浅，不知任其自然，故薄之而又邻伤焉。"
        },
        {
          "paragraph": "謑髁无任，而笑天下之尚贤也；",
          "zhushu": "不肯当其任，而任夫众人，众人各自能，则无为横复尚贤也。○謑，胡启反，又音奚，又苦迷反，说文云：耻也，五米反。髁，户寡反，郭欺祸反。謑髁，讹倪，不正貌。王云：谓谨刻也。无任，无所施任也。王云：虽谨刻于法，而犹能不自任以事，事不与众共之，则无为尚贤，所以笑也。复，扶又反。"
        },
        {
          "paragraph": "纵脱无行，而非天下之大圣。",
          "zhushu": "欲坏其迹，使物不殉。○行，下孟反，下人之行同。"
        },
        {
          "paragraph": "椎拍輐断，与物宛转，",
          "zhushu": "法家虽妙，犹有椎拍，故未泯合。○椎，直追反。拍，普百反。輐，五管反，又胡乱反，又五乱反，徐胡管反，圆也。断，丁管反，又丁乱反，方也。王云：椎、拍、輐断，皆刑截者所用。"
        },
        {
          "paragraph": "舍是与非，苟可以免。不师知虑，不知前后，",
          "zhushu": "不能知是之与非，前之与后，䁕目恣性，苟免当时之患也。○师知音智。"
        },
        {
          "paragraph": "魏然而已矣。",
          "zhushu": "任性独立。○魏，鱼威反，李五回反。"
        },
        {
          "paragraph": "推而后行，曳而后往，",
          "zhushu": "所谓缘于不得已。"
        },
        {
          "paragraph": "若飘风之还，若羽之旋，若磨石之隧，全而无非，动静无过，未尝有罪。是何故？夫无知之物，无建已之患；无用知之累，动静不离于理，是以终身无誉。",
          "zhushu": "患生于誉，誉生于有建。○飘，婢遥反，一音必遥反，尔雅云：回风为飘。还音旋，一音环。若磨，末佐反，又如字。石之隧，音遂，回也。徐绝句，一读至全字，绝句。全而无非磨石所剀粗细全在人，其德全，无见非真时，言其无心也。不离，力智反。"
        },
        {
          "paragraph": "故曰：“至于若无知之物而已，无用贤圣，",
          "zhushu": "唯圣人然后能去知与故，循天之理，故愚知处宜，贵贱当位，贤不肖袭情，而云无用贤圣，所以为不知道也。"
        },
        {
          "paragraph": "夫块不失道。”",
          "zhushu": "欲令去知如土块也。亦为凡物云云，皆无缘得道，道非偏物也。○块，苦对反，或苦猥反。令，力呈反。"
        },
        {
          "paragraph": "豪桀相与笑之曰：“慎到之道，非生人之行而至死人之理，",
          "zhushu": "夫去知任性，然后神明洞照，所以为贤圣也。而云土块，乃不失道。人若土块，非死如何？豪杰所以笑也。"
        },
        {
          "paragraph": "适得怪焉。”",
          "zhushu": "未合至道，故为诡怪。"
        },
        {
          "paragraph": "田骈亦然，学于彭蒙，得不教焉。",
          "zhushu": "得自任之道也。"
        },
        {
          "paragraph": "彭蒙之师曰：“古之道人，至于莫之是莫之非而已矣。",
          "zhushu": "所谓齐万物以为首。"
        },
        {
          "paragraph": "其风窢然，恶可而言？”",
          "zhushu": "逆风，所动之声。○窢字，亦作罭，又作阈，况逼反，又火麦反，郭云：逆风声。恶音乌。"
        },
        {
          "paragraph": "常反人，不见观，",
          "zhushu": "不顺民望○不见观，一本作不聚观。"
        },
        {
          "paragraph": "而不免于魭断。",
          "zhushu": "虽立法而魭断无圭角也。○魭，五管反，又五乱反。断，丁管反，一本无断字。"
        },
        {
          "paragraph": "其所谓道非道，而所言之韪不免于非。",
          "zhushu": "韪，是也。○韪，于鬼反。"
        },
        {
          "paragraph": "彭蒙、田骈、慎到不知道。",
          "zhushu": "道无所不在，而云土块，乃不失道，所以为不知。"
        },
        {
          "paragraph": "虽然，槩乎皆尝有闻者也。",
          "zhushu": "但不至也。○暨，古爱反。"
        },
        {
          "paragraph": "以本为精，以物为粗，以有积为不足，",
          "zhushu": "寄之天下，乃有余也。"
        },
        {
          "paragraph": "澹然独与神明居，古之道术有在于是者。关尹、老聃闻其风而悦之。建之以常无有，",
          "zhushu": "夫无有，何所能建？建之以常无有，则明有物之自建也。○澹，徒暂反。关，尹关，令尹喜也。或云尹喜字公度。老聃，他甘反，即老子也。为喜著书十九篇。"
        },
        {
          "paragraph": "主之以太一，",
          "zhushu": "自天地以反群物，皆各自得而已，不兼他饰，斯非主之以太一邪？"
        },
        {
          "paragraph": "以濡弱谦下为表，以空虚不毁万物为实。关尹曰：“在已无居，",
          "zhushu": "物来则应，应而不藏，故功随物去。○濡，如朱反，一音儒。下，遐嫁反。"
        },
        {
          "paragraph": "形物自著。",
          "zhushu": "不自是而委万物，故物形各自彰著。"
        },
        {
          "paragraph": "其动若水，其静若镜，其应若响。",
          "zhushu": "常无情也。○响，许丈反。"
        },
        {
          "paragraph": "芴乎若亡，寂乎若清。同焉者和，得焉者失。",
          "zhushu": "尝全者，不知所得也。○芴，音忽。"
        },
        {
          "paragraph": "未尝先人而常随人。”老聃曰：“知其雄，守其雌，为天下谿；知其白，守其辱，为天下谷。",
          "zhushu": "物各自守其分，则静默而已，无雄白也。夫雄白者，非尚胜自显者邪？尚胜自显，其非逐知过分以殆其生邪？故古人不随无崖之知，守其分内而已，故其性全。其性全，然后能及天下，能及天下，然后归之如谿谷也。○谿，苦兮反。"
        },
        {
          "paragraph": "人皆取先，己独取后，",
          "zhushu": "不与万物争锋，然后天下乐，推而不厌，故后其身。"
        },
        {
          "paragraph": "曰：受天下之垢；",
          "zhushu": "雌辱、后下之类皆物之所，谓垢。○垢，音苟。"
        },
        {
          "paragraph": "人皆取实，",
          "zhushu": "唯知有之以为利，未知无之以为用。"
        },
        {
          "paragraph": "已独取虚，",
          "zhushu": "守冲泊以待群实。○泊，步各反。"
        },
        {
          "paragraph": "无藏。也故有余。",
          "zhushu": "付万物使各自守，故不患其守。"
        },
        {
          "paragraph": "岿然而有余。",
          "zhushu": "独立自足之谓。○岿，去轨反，又去类反，本或作魏。"
        },
        {
          "paragraph": "其行身也，徐而不费，",
          "zhushu": "因民所利而行之，随四时而成之，常与道理俱，故无疾无费也。○费，芳味反。"
        },
        {
          "paragraph": "无为也，而笑巧；",
          "zhushu": "巧者有为，以伤神器之自成，故无为者因其自生，任其自成，万物各得自为，蜘蛛犹能结网，则人人自有所能矣，无贵于工倕也。○蜘音知。蛛音诛。倕音垂。"
        },
        {
          "paragraph": "人皆求福，已独曲全，",
          "zhushu": "委顺至理则常全，故无所求福。福已足。"
        },
        {
          "paragraph": "曰苟免于咎。",
          "zhushu": "随物，故物不得咎也。"
        },
        {
          "paragraph": "以深为根，",
          "zhushu": "理根为太初之极，不可谓之浅也。○大音泰。"
        },
        {
          "paragraph": "以约为纪，",
          "zhushu": "去甚泰也。○去，起吕反。"
        },
        {
          "paragraph": "曰坚则毁矣，",
          "zhushu": "夫至顺则虽金石无坚也。迕逆，则虽水气无耎也。至顺则全，迕逆则毁，斯正理也。○迕，五故反。无耎，如兖反，本或作濡，音同。"
        },
        {
          "paragraph": "锐则挫矣。",
          "zhushu": "进躁无崖为锐。○挫，作卧反。"
        },
        {
          "paragraph": "常宽容于物，",
          "zhushu": "各守其分，则自容有余也。"
        },
        {
          "paragraph": "不削于人。",
          "zhushu": "全其性也。"
        },
        {
          "paragraph": "可谓至极，关尹、老聃乎！古之博大真人哉！芴漠无形，变化无常，",
          "zhushu": "随物也。○芴，元嘉本作寂。漠，音莫。"
        },
        {
          "paragraph": "死与？生与，天地并与，神明往与。",
          "zhushu": "任，化也。○死与，音余，下同。"
        },
        {
          "paragraph": "芒乎何之，忽乎何适。",
          "zhushu": "无意趣也。○芒乎，莫刚反，下同。"
        },
        {
          "paragraph": "万物毕罗，莫足以归，",
          "zhushu": "故都任置。"
        },
        {
          "paragraph": "古之道术有在于是者，庄周闻其风而悦之。以谬悠之说，荒唐之言，无端崖之辞，时恣纵而不傥，不以觭见之也。",
          "zhushu": "不急，欲使物见其意。○谬悠，谓若忘于情实者也。荒唐，谓广大无域畔者也。傥，丁荡反，徐敕宜反。觭，音羁，徐起宜反。"
        },
        {
          "paragraph": "以天下为沈浊，不可与庄语。",
          "zhushu": "累于形名，以庄语为狂而不信，故不与也。○庄语并如字。郭云：庄，庄周也。一云：庄，端正也。一本作庄，侧亮反，大也。"
        },
        {
          "paragraph": "以巵言为曼衍，以重言为真，以寓言为广。独与天地精神往来而不敖倪于万物，",
          "zhushu": "其言通至理，正当万物之性命也。巵，音支。敖，五报反。倪，音诣。"
        },
        {
          "paragraph": "不谴是非，",
          "zhushu": "已无是非，故恣物而行。○谴，遣战反。"
        },
        {
          "paragraph": "以与世俗处。",
          "zhushu": "形群于物。"
        },
        {
          "paragraph": "其书虽瑰玮而连犿无伤也。",
          "zhushu": "还与物合，故无伤也。○瑰，古回反。瑰玮，奇特也。连犿，本亦作抃，同芳袁反，又音权，又敷晚反，云皆宛转貌。一云相从之貌。谓与物相从不违，故无伤也。"
        },
        {
          "paragraph": "其辞虽参差而寂诡可观。",
          "zhushu": "不唯应当时之务，故参差。○参，初林反，注同。差，初宜反，下同。寂，尺叔反。"
        },
        {
          "paragraph": "彼其充实不可以已，",
          "zhushu": "多所有也。"
        },
        {
          "paragraph": "上与造物者游，而下与外死生无终始者为友。其于本也，弘大而辟。深闳而肆；其于宗也，可谓稠适而上遂矣。虽然，其应于化而解于物也，其理不竭，其来不蜕，芒乎昧乎，未之尽者。",
          "zhushu": "庄子通以平意说已，与说他人无异也。案其辞明为汪汪然，禹拜昌言，亦何嫌乎此也。○而辟，婢亦反。闳音宏。稠音调，本亦作调。蜕音悦，徐始锐反，又敕外反。汪，乌黄反。"
        },
        {
          "paragraph": "惠施多方，其书五车，其道舛驳，其言也不中。",
          "zhushu": "○惠施，施惠子名。车，尺蛇反，又音居。舛，川兖反，徐尺允反。驳，邦角反。中，丁仲反。"
        },
        {
          "paragraph": "历物之意，",
          "zhushu": "○历，古历字，本亦作历物之意，分别历说之。"
        },
        {
          "paragraph": "曰：“至大无外，谓之大一；至小无内，谓之小一。",
          "zhushu": "○司马云：无外不可一，无内不可分，故谓之一也。天下所谓大小皆非形，所谓一二非至名也。至形无形，至名无名。"
        },
        {
          "paragraph": "无厚，不可积也，其大千里。",
          "zhushu": "○司马云：物言形为有，形之外为无，无形与有相为表里，故形物之厚，尽于无厚，无厚与有同一体也。其有厚大者，其无厚亦大。高因广立，有因无积，则其可积因不可积者，苟其可积，何但千里乎。"
        },
        {
          "paragraph": "天与地卑，山与泽平。",
          "zhushu": "○卑，如字，又音婢，李云：以地比天，则地卑于天。若宇宙之髙，则天地皆卑。天地皆卑，则山与泽平矣。"
        },
        {
          "paragraph": "日方中方睨，物方生方死。",
          "zhushu": "○睨音诣。李云：睨，侧视也。谓日方中而景已复昊，谓景方昃而无已复没，谓光方没而明已复升。凡中昃之与升没，若转枢循环，自相与为前后始终无别，则存亡死生与之何殊也。"
        },
        {
          "paragraph": "大同而与小同异，此之谓小同异；万物毕同毕异，此之谓大同异。",
          "zhushu": "○同体异分，故曰小同异。死生祸福，寒暑昼夜，动静变化，众辨莫同，异之至也。众异同于一物，同之至也。则万物之同异一矣。若坚白无不合，无不离也。若火含阴，水含阳，火中之阴异于水，水中之阳异于火。然则水异于水，火异于火，至异异所同，至同同所异，故曰大同异。"
        },
        {
          "paragraph": "南方无穷而有穷；",
          "zhushu": "○司马云：四方无穷也。李云：四方无穷，故无四方，上下皆不能处其穷，会有穷耳。一云：知四方之无穷，是以无无穷。无穷也。形不尽形，色不尽色，形与色相尽也。知不穷知，物不穷物，知与物相尽也。独言南方，举一隅也。"
        },
        {
          "paragraph": "今日适越而昔来；",
          "zhushu": "○智之适物物之适智，形有所止，智有所行；智有所守，形有所从。故形智往来，相为逆旅也。鉴以鉴影，而鉴亦有影，两鉴相鉴，则重影无穷。万物入于一智，而智无间，万物入于一物，而物无联。天在心中，则身在天外；心在天内，则天在心外也。远而思亲者，往也。病而思亲者，来也。智在物为物，物在智为智。司马云：彼日犹此日，则见此犹见彼也。彼犹此见，则吴与越人交相见矣。"
        },
        {
          "paragraph": "连环可解也。",
          "zhushu": "○司马云：夫物尽于形，形尽之外，则非物也。连环所贯，贯于无环，非贯于环也。若两环不相贯，则虽连环，故可解也。"
        },
        {
          "paragraph": "我知天之中央，燕之北，越之南是也。",
          "zhushu": "○司马云：燕之去越有数，而南北之远无穷。由无穷观有数，则燕越之间未始有分也。天下无方，故所在为中；循环无端，故所行为始也。"
        },
        {
          "paragraph": "汜爱万物，天地一体也。”",
          "zhushu": "○汜，芳剑反，李云：日月可观而目不可见，爱出于身，而所爱在物。天地为首足，万物为五藏。故肝胆之别，合于一人，一人之别，合于一体也。"
        },
        {
          "paragraph": "惠施以此为大观于天下而晓辩者，天下之辩者相与乐之。",
          "zhushu": "○观，古乱反。于天下，所谓自以为最也。辩，字林云：辩，惠也。乐音洛。"
        },
        {
          "paragraph": "卵有毛；",
          "zhushu": "○司马云：胎卵之生，必有毛羽。鸡伏鹄卵，卵不为鸡，则生类于鹄也。毛气成毛，羽气成羽，虽胎卵未生，而毛羽之性已著矣。故鸢肩蜂眉，寄感之分也。龙颜虎喙，威灵之气也。神以引明，气以成质，质之所克，如户牖，明暗之悬以昼夜，性相近，习相远，则性之明远，有习于生。"
        },
        {
          "paragraph": "鸡三足；",
          "zhushu": "○司马云：鸡两足，所以行而非动也，故行由足发，动由神御。今鸡虽两足，须神而行，故曰三足也。"
        },
        {
          "paragraph": "郢有天；",
          "zhushu": "○郢，楚都也，在江陵北七十里。李云：九州之内，于宇宙之中，未万中之一分也，故举天下者以喻尽而名大。夫非大，若各指其所有而言其未足，虽郢方千里，亦可有天下也。"
        },
        {
          "paragraph": "犬可以为羊；",
          "zhushu": "○司马云：各以名物而非物也。犬羊之名，非犬羊也。非羊可以名为羊，则犬可以名羊。郑人谓玉未理者曰璞，周人谓鼠腊者亦曰璞，故形在于物，名在于人。"
        },
        {
          "paragraph": "马有卵；",
          "zhushu": "○李云：形之所托，名之所寄，皆假耳，非真也。故犬羊无定名，胎卵无定形，故鸟可以有胎，马可以有卵也。一云小异者，大同犬羊之与胎卵，无分于鸟马也。"
        },
        {
          "paragraph": "丁子有尾；",
          "zhushu": "○李云：夫万物无定形，形无定称，在上为首，在下为尾。世人谓右行曲波为尾，今丁子二字，虽左行曲波，亦是尾也。"
        },
        {
          "paragraph": "火不热；",
          "zhushu": "○司马云：木生于水，火生于木，木以水润，火以木光，金寒于水而热于火，而寒热相兼无穷。水火之性有尽，谓火热水寒，是偏举也，偏举则水热火寒可也。一云犹金木加于人有楚痛，楚痛发于人，而金木非楚痛也。如处水之鸟，火生之虫，则火不热也。"
        },
        {
          "paragraph": "山出口；",
          "zhushu": "○司马云：形声气色，合而成物。律吕以声兼形，玄黄以色兼质。呼于一山，一山皆应，一山之声入于耳，形与声并行，是山犹有口也。"
        },
        {
          "paragraph": "轮不蹍地；",
          "zhushu": "○蹍，本又作跈，女展反。司马云：地平轮圆，则轮之所行者迹也。"
        },
        {
          "paragraph": "目不见；",
          "zhushu": "○司马云：水中视鱼，必先见水；光中视物，必先见光。鱼之濡鳞非曝鳞，异于曝鳞，则视濡也。光之曜形，异于不䏴，则视见于䏴形，非见形也。目不夜见非暗，昼见非明，有假也，所以见者明也。目不假光而后明，无以见光，故目之于物，未尝有见也。"
        },
        {
          "paragraph": "指不至；至不绝；",
          "zhushu": "○司马云：夫指之取物，不能自至，要假物故至也。然假物由指不绝也。一云指之取火以针，刺鼠以锥，故假于物，指是不至也。"
        },
        {
          "paragraph": "龟长于蛇；",
          "zhushu": "○司马云：蛇形虽长而命不久，龟形虽短而命甚长。"
        },
        {
          "paragraph": "矩不方；规不可以为圆；",
          "zhushu": "○司马云：矩虽为方而非方，规虽为圆而非圆，譬绳为直而非直也。"
        },
        {
          "paragraph": "凿不围枘；",
          "zhushu": "○凿，在各反。枘，如锐反。司马云：凿、枘异质，合为一形。凿积于枘，则凿、枘异围，凿、枘异围，是不相围也。"
        },
        {
          "paragraph": "飞鸟之景未尝动也；",
          "zhushu": "○景音影。司马云：鸟之蔽光，犹鱼之蔽水。鱼动蔽水，而水不动，鸟动影生，影有光亡。亡非往，生非来。墨子曰：影不徙也。"
        },
        {
          "paragraph": "镞矢之疾而有不行不止之时；",
          "zhushu": "○镞，子木反，郭音族，徐朱角反。三苍云：矢镝也。司马云：形分止，势分行。形分明者行迟，势分明者行疾。目明无形分，无所止，则其疾无间。矢疾而有间者，中有止也。质薄而司离，中有无及者也。"
        },
        {
          "paragraph": "狗非犬；",
          "zhushu": "○司马云：狗、犬同实异名。名实合，则彼所谓狗，此所谓大也；名实离，则彼所谓狗，异于犬也。"
        },
        {
          "paragraph": "黄马骊牛三；",
          "zhushu": "○骊，力支反，又音梨。司马云：牛马以二为三。曰牛，曰马，曰牛马，形之三也。曰黄，曰骊，曰黄骊，色之三也。曰黄马，曰骊牛，曰黄马，骊牛，形与色为三也。故曰一与言为二，二与一为三也。"
        },
        {
          "paragraph": "白狗黑；",
          "zhushu": "○司马云：狗之目眇，谓之眇狗，狗之目大，下曰大狗，此乃一是一非。然则白狗黑目，以可为黑狗二。"
        },
        {
          "paragraph": "孤驹未尝有母；一尺之棰，日取其半，万世不竭。",
          "zhushu": "○孤驹未尝有母，李云：驹生有母，言孤则无母，孤称立，则母名去也。母尝为驹之母，故孤驹未尝有母也。本亦无此句。一尺，一本无一字。捶，章蕊反。日取其半，万世不竭。司马云：捶，扙也。若其可析，其一常存，故曰万世不竭。"
        },
        {
          "paragraph": "辩者以此与惠施相应，终身无穷。桓团、公孙龙辩者之徒，",
          "zhushu": "○桓团，李云：人姓名。徐，徒凢反。"
        },
        {
          "paragraph": "饰人之心，易人之意，能胜人之口，不能服人之心，辩者之囿也。",
          "zhushu": "○有，音又。"
        },
        {
          "paragraph": "惠施日以其知与人之辩，特与天下之辩者为怪，此其柢也。",
          "zhushu": "○柢，丁计反。"
        },
        {
          "paragraph": "然惠施之口谈，自以为最贤，曰：“天地其壮乎！施存雄而无术。”",
          "zhushu": "○天地其壮乎：司马云：惠施唯以天地为壮于己也。施存雄而无术。司马云：意在胜人而无道理之术。"
        },
        {
          "paragraph": "南方有倚人焉，曰黄缭，问天地所以不坠不陷，风雨雷霆之故。",
          "zhushu": "○倚人，本或作畸，同纪宜反，李云：异也。缭，音了，本而小反，云：贤人也。坠，直类反。霆音廷，又音挺。"
        },
        {
          "paragraph": "惠施不辞而应，不虑而对，徧为万物说，说而不休，多而无已，犹以为寡，益之以怪。",
          "zhushu": "○徧音遍。为万，于伪反。"
        },
        {
          "paragraph": "以反人为实，而欲以胜人为名，是以与众不适也。弱于德，强于物，其涂隩矣。",
          "zhushu": "○隩，乌报反，又李云：深也。谓其道深。"
        },
        {
          "paragraph": "由天地之道，观惠施之能，其犹一蚊一虻之劳者也。其于物也何庸！",
          "zhushu": "○蚊，音文。虻，孟庚反。"
        },
        {
          "paragraph": "夫充一尚可，曰愈贵道几矣！",
          "zhushu": "○愈贵，李云：自谓所慕愈贵，近于道也。"
        },
        {
          "paragraph": "惠施不能以此自宁，散于万物而不厌，卒以善辩为名。惜乎惠施之才，骀荡而不得，逐万物而不反，是穷响以声，形与影竞走也。悲夫！",
          "zhushu": "昔吾未覧庄子，尝闻论者争夫尺棰连环之意，而皆云庄生之言，遂以庄生为辨者之流。案此篇较评诸子，至于此章，则曰其道舛驳，其言不中，乃知道听涂说之伤实也。吾意亦谓无经国体致真，所谓无用之谈也。然膏梁之子，均之戏豫，或倦于典言，而能辩名析理，以宣其气，以系其思，流于后世，使性不邪淫，不犹贤于博奕者，故存而不论，以贻好事也。○骀，李音殆。荡殆者，放也，故荡不得也。夫音符。论者，力困反。较音角。评音病。中，丁仲反。倦，本亦作勌，同。思，息嗣反。邪，以嗟反。好事，呼报反。子玄之注，论其大体，真可谓得庄生之旨矣。郭生前叹膏梁之涂说，余亦晚睹贵游之妄谈，斯所谓异代同风，何可复言也。或曰：庄惠标濠梁之契，发郢匠之模，而云其书五车，其言不中，何也。岂契若郢匠，褒国寝斤，而相非之言如此之甚者也答。曰：夫不失欲，极有教之肆神明其言者。岂得不善其辞而尽其喻乎。庄生振徽音于七篇。列斯文于世。重言尽涉玄之路，从事展有辞之叙。虽谈无贵辨，而教无虚唱然其文，易覧其趣，难窥造懐而未达者，有过理之嫌，祛斯之弊，故大举惠子之云辩也。"
        }
      ]
    }
  ]
}
