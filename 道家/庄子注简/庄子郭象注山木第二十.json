{
  "name": "庄子郭象注山木第二十",
  "author": "战国•庄周",
  "chapters": [
    {
      "name": "山木第二十",
      "paragraphs": [
        {
          "paragraph": "",
          "zhushu": "音义曰：举事以名篇。"
        }
      ]
    },
    {
      "name": "",
      "paragraphs": [
        {
          "paragraph": "庄子行于山中，见大木枝叶盛茂，伐木者止其旁而不取也。问其故，曰：“无所可用。”庄子曰：“此木以不材得终其天年。夫子出于山，舍于故人之家，故人喜，命竖子杀鴈而烹之。”竖子请曰：“其一能鸣，其一不能鸣，请奚杀？”主人曰：“杀不能鸣者。”明日，弟子问于庄子曰：“昨日山中之木，以不材得终其天年，今主人之鴈，以不材死。先生将何处？”庄子笑曰：“周将处夫材与不材之间，似之而非也，故未免乎累。",
          "zhushu": "设将处此耳。以此未免于累，竟不处山中。释名云：山，产也，产生物也。说文云：山，宣也。谓能宣散气生万物也。大木，释名云：木，冐也，冐地而产也。字林云：木，众树之揔名。白虎通云：木，踊也。夫如字。夫子，谓庄子。本或即作夫子。竖，市主反。烹，普彭反，煑也。"
        },
        {
          "paragraph": "若夫乘道德而浮游则不然。无誉无訾，一龙一蛇，与时俱化，而无肯专为。一上一下，以和为量，浮游乎万物之祖。物物而不物于物，则胡可得而累邪？此神农、黄帝之法则也。",
          "zhushu": "故庄子亦处焉。○誉音干。訾音紫，毁也，徐音疵，上如字，又时掌反。量音亮。"
        },
        {
          "paragraph": "若夫万物之情，人伦之传，则不然。合则离，成则毁：廉则挫，尊则议，有为则亏，贤则谋，不肖则欺，胡可得而必乎哉！悲夫！弟子志之，其唯道德之乡乎！”",
          "zhushu": "不可必，故待之不可以一方也。唯与时俱化者，为能涉变而常通耳。○传，直专反，司马云：事愿可传行也。坐，子卧反，本亦作挫，同。郷，如字，一音许亮反。"
        },
        {
          "paragraph": "市南宜僚见鲁侯，鲁侯有忧色。市南子曰：“君有忧色，何也？”鲁侯曰：“吾学先王之道，修先君之业，吾敬鬼尊贤，亲而行之，无须臾离居；然不免于患，吾是以忧。”市南子曰：“君之除患之术浅矣。",
          "zhushu": "有其身而矜其国，故虽忧怀万端，尊贤尚行，而患虑愈深矣。○市南宜僚，了萧反，徐力遥反。司马云：熊宜僚也。居市南，因为号也。李云：姓熊，名宜僚。案左传云：市南有熊宜僚，楚人也。无须臾。离，力智反，绝句。崔本无离字。居然，崔读以居字连上句。行，下孟反。"
        },
        {
          "paragraph": "夫丰狐文豹，栖于山林，伏于岩穴，静也；夜行昼居，戒也。虽饥渴隐约，犹且胥疏于江湖之上而求食焉，定也；然且不免于罔罗机辟之患。是何罪之有哉？其皮为之灾也。令鲁国独非君之皮邪？吾愿君刳形去皮，洒心去欲，而游于无人之野。",
          "zhushu": "欲令无其身，忘其国，而任其自化也。○丰，司马云：大也。胥疏，如字。司马云：胥，须也。疏，菜也。李云：胥，相也。谓相望疏草也。辟，婢亦反。刳音枯，广雅云：暑也。去皮，起吕反，云：欲去。欲音同。洒，先典反，本亦作洗，音同。欲，如字，徐音欲。令，力呈反。章未同。"
        },
        {
          "paragraph": "南越有邑焉，名为建德之国。",
          "zhushu": "寄之南越，取其去鲁之远也。"
        },
        {
          "paragraph": "其民愚而朴，少私而寡欲；知作而不知藏，与而不求其报；不知义之所适，不知礼之所将；猖狂妄行，乃蹈乎大方。",
          "zhushu": "各恣其本步，而人人自蹈其方，则万方得矣，不亦大乎。"
        },
        {
          "paragraph": "其生可乐，其死可葬。",
          "zhushu": "言可终始处之。○乐，音洛。"
        },
        {
          "paragraph": "吾愿君去国捐俗，与道相辅而行。”",
          "zhushu": "所谓去国捐俗，谓荡除其胸中也。"
        },
        {
          "paragraph": "君曰：“彼其道远而险，又有江山，我无舟车，柰何？”",
          "zhushu": "真谓欲使之南越。"
        },
        {
          "paragraph": "市南子曰：“君无形倨，",
          "zhushu": "形倨，踬碍之谓。无形倨，音据。司马云：无倨傲其形。踬，之质反，又知吏反。碍，五代反。"
        },
        {
          "paragraph": "无留居，",
          "zhushu": "留居，滞守之谓。○无留居，司马云：无留，安其居。"
        },
        {
          "paragraph": "以为君车。”",
          "zhushu": "形与物夷，心与物化，斯寄物以自载也。"
        },
        {
          "paragraph": "君曰：“彼其道幽远而无人，吾谁与为邻？吾无粮，我无食，安得而至焉？”市南子曰：“少君之费，寡君之欲，虽无粮而乃足。",
          "zhushu": "所谓知足则无所不足也。○我，二本作饿。"
        },
        {
          "paragraph": "君其涉于江而浮于海，望之而不见其崖，愈往而不知其所穷。",
          "zhushu": "绝情欲之远也。"
        },
        {
          "paragraph": "送君者皆自崖而反，",
          "zhushu": "君欲绝，则民各反守其分。"
        },
        {
          "paragraph": "君自此远矣。",
          "zhushu": "超然独立于万物之上也。"
        },
        {
          "paragraph": "故有人者累，",
          "zhushu": "有人者，有之以为巳私也。"
        },
        {
          "paragraph": "见有于人者忧。",
          "zhushu": "见有于人者，为人所，役用也。"
        },
        {
          "paragraph": "故尧非有人，非见有于人也。",
          "zhushu": "虽有天下，皆寄之百官，委之万物而不与焉，斯非有人也。因民任物而不役巳，斯非见有于人也。○与音预。"
        },
        {
          "paragraph": "吾愿去君之累，除君之忧，而独与道游于大莫之国。",
          "zhushu": "欲令荡然无有国之怀。○大莫莫无也。"
        },
        {
          "paragraph": "方舟而济于河，有虚船来触舟，虽有褊心之人不怒。有一人在其上，则呼张歙之。一呼而不闻，再呼而不闻，于是三呼邪，则必以恶声随之。向也不怒而今也怒，向也虚而今也实。人能虚己以游世，其孰能害之？”",
          "zhushu": "世虽变，其于虚巳以免害，一也。○方舟，司马云：方，并也。褊，必善反，尔雅云：急呼，火故反，下同。张歙，许及反，徐许辄反，郭疏猎反，张，开也。歙，敛也。"
        },
        {
          "paragraph": "北宫奢为卫灵公赋，敛以为钟，为坛乎郭门之外，三月而成上下之县。王子庆忌见而问焉，曰：“子何术之设？”奢曰：“一之间，无敢设也。",
          "zhushu": "泊然抱一耳，非敢假设以益事也。○北宫奢，李云：卫大夫北宫，因以为号。奢，其名也。为卫，于伪反。敛，力艶反。为坛，但丹反。李云：祭也。祷之，故为坛也。上下之县，音玄。司马云：八音备，为县而声高下。王庆忌，李云：王族也。庆忌，周大夫也。怪其简𨒪，故问之。泊，步各反。"
        },
        {
          "paragraph": "奢闻之，既雕既琢，复归于朴。",
          "zhushu": "还用其本性也。"
        },
        {
          "paragraph": "侗乎其无识，",
          "zhushu": "任其纯朴而巳。○侗，吐东、敕动二反。无知。貌，字林云：大貌，一音恸。"
        },
        {
          "paragraph": "傥乎其怠疑。",
          "zhushu": "无所趣也。○傥音敕荡反。"
        },
        {
          "paragraph": "萃乎芒乎，其送往而迎来。",
          "zhushu": "无所欣说。○萃，在醉反。芒，莫郎反。说音悦。"
        },
        {
          "paragraph": "来者勿禁，往者勿止。",
          "zhushu": "任彼也。"
        },
        {
          "paragraph": "从其强梁，",
          "zhushu": "顺乎众也。○强梁，多力也。"
        },
        {
          "paragraph": "随其曲傅，",
          "zhushu": "无所系也。○曲傅，音附。司马谓曲附巳者随之也。本或作传，张恋反。"
        },
        {
          "paragraph": "因其自穷，",
          "zhushu": "用其不得不尔。"
        },
        {
          "paragraph": "故朝夕赋敛而毫毛不挫，",
          "zhushu": "当故无损。○挫音子卧反。"
        },
        {
          "paragraph": "而况有大涂者乎？”",
          "zhushu": "泰然无执，用天下之自为，斯大通之涂也。故曰：经之营之，不日成之。"
        },
        {
          "paragraph": "孔子围于陈蔡之间，七日不火食。大公任往吊之曰：“子几死乎？”曰：“然。子恶死乎？”曰：“然。”",
          "zhushu": "自同厷好恶耳，圣人无好恶也。○大，音泰。任，如字，李云：大公大夫称。任，其名。几，音祈，又音机。恶，乌路反，注及下同。好，呼报反，章内同。"
        },
        {
          "paragraph": "任曰：“予尝言不死之道。东海有鸟焉，名曰意怠。其为鸟也，翂翂翐翐，而似无能；引援而飞，迫胁而栖；",
          "zhushu": "既𢎞，大舒缓，又心无常系。○翂音纷，字或作昐。翐，音秩，徐音族，字或作昳。司马云：翂翂，翐翐，舒迟貌。一云飞不高貌。李云：羽翼声。迫胁而栖，李云：不敢独栖，迫胁。在众鸟中。𦂯足容身而宿，辟害之至也。"
        },
        {
          "paragraph": "进不敢为前，退不敢为后；",
          "zhushu": "常从容处中。○从，七容反。"
        },
        {
          "paragraph": "食不敢先尝，必取其绪。",
          "zhushu": "其于随物而巳。○绪，次绪也。"
        },
        {
          "paragraph": "是故其行列不斥，",
          "zhushu": "与群俱也。○行，户刚反，下乱行同。斥。音尺。"
        },
        {
          "paragraph": "而外人卒不得害，是以免于患。",
          "zhushu": "患害生于役，知以奔兢。○卒，子恤反，终也，又七忽反。"
        },
        {
          "paragraph": "直木先伐，甘井先竭。",
          "zhushu": "才之害也。"
        },
        {
          "paragraph": "子其意者饰知以惊愚，修身以明污，昭昭乎如揭日月而行，故不免也。”",
          "zhushu": "夫察焉小异，则与众为迕矣。混然大同，则无独异于世矣。故夫昭昭者，乃冥冥之迹也。将寄言以遗迹，故因陈、蔡以托患。○知音智。汗音乌。揭，其列、其，谓二反。迕，五故反。"
        },
        {
          "paragraph": "昔吾闻之大成之人曰：“自伐者无功，功成者堕，名成者亏。",
          "zhushu": "恃功名以为巳成者，未之尝全。○堕，许规反。"
        },
        {
          "paragraph": "孰能去功与名，而还与众人？",
          "zhushu": "功自众成，故还之。○去，起吕反。"
        },
        {
          "paragraph": "道流而不明",
          "zhushu": "昧然而自行耳。"
        },
        {
          "paragraph": "居，得行而不名处，",
          "zhushu": "彼皆居然自得此行耳，非由名而后处之。○行，如字，又下孟反，注同。"
        },
        {
          "paragraph": "纯纯常常，乃比于狂。",
          "zhushu": "无心而动故也。"
        },
        {
          "paragraph": "削迹捐势，不为功名。",
          "zhushu": "功自彼成，故势不在我，而名迹皆去。"
        },
        {
          "paragraph": "是故无责于人，人亦无责焉。",
          "zhushu": "恣情任彼，故彼各自当其责也。"
        },
        {
          "paragraph": "至人不闻，子何喜哉？”",
          "zhushu": "寂泊无怀，乃至人也。○泊，步各反。"
        },
        {
          "paragraph": "孔子曰：“善哉！辞其交游，去其弟子，逃于大泽；衣裘褐，食杼栗；",
          "zhushu": "取于弃人间之好也。○衣，于既反。褐，户割反。杼，食汝反，又音序。"
        },
        {
          "paragraph": "入兽不乱群，入鸟不乱行。",
          "zhushu": "若草木之无心，故为鸟兽所不畏。"
        },
        {
          "paragraph": "鸟兽不恶，而况人乎！”",
          "zhushu": "盖寄言以极推至诚之信，任乎物而无受害之地也。"
        },
        {
          "paragraph": "孔子问子桑虖曰：“吾再逐于鲁，伐树于宋，削迹于卫，穷于商周，围于陈蔡之间。吾犯此数患，亲交益疏，徒友益散，何与？”子桑雽曰：“子独不闻假人之亡与？林回弃千金之壁，负赤子而趋。”或曰：“为其布与？赤子之布寡矣；",
          "zhushu": "布，谓匹帛也。○桑雽，音户，本又作𩁹，音于。李云：桑，姓；雽，其名。隐人也。或云：姓桑𩁹，名隐。伐树于卫，一本作伐树于宋，削迹于卫。数，所主反。何与，音余，下放此。假，古雅反，李云：国名。林回，司马云：殷之逃民之姓名。为，如字，下同。又皆于伪反。布，谓货财也。"
        },
        {
          "paragraph": "为其累与？赤子之累多矣。弃千金之璧，负赤子而趋，何也？”林回曰：“彼以利合，此以天属也。夫以利合者，迫穷祸患害相弃也；以天属者，迫穷祸患害相收也。夫相收之与相弃亦远矣。且君子之交淡若水，小人之交甘若醴。君子淡以亲，",
          "zhushu": "去利故淡，道合故亲也。淡，如字，又徒暂反。"
        },
        {
          "paragraph": "小人甘以绝。",
          "zhushu": "饰利故甘，利不可常，故有时而绝也。"
        },
        {
          "paragraph": "彼无故以合者，则无故以离。”",
          "zhushu": "夫无故而自合者，天属也。合不由故，则故不足以离之也。然则有故而合，必有故而离矣。"
        },
        {
          "paragraph": "孔子曰：“敬闻命矣！徐行翔佯而归，绝学捐书，弟子无挹于前，其爱益加进。”",
          "zhushu": "去饰任素故也。○无挹，音揖，李云：无所执持也。去，起吕反。"
        },
        {
          "paragraph": "异日，桑雽又曰：“舜之将死，真冷禹曰：汝戒之哉！形莫若缘，情莫若率。",
          "zhushu": "因形率情，不矫之以利也。○真，司马本作直。冷音零。与：司马云：冷，晓也。谓以真道晓语禹也。冷或为命，又作令，命，尤教也。"
        },
        {
          "paragraph": "缘则不离，率则不劳。",
          "zhushu": "刑不假，故常全；情不矫，故常逸。"
        },
        {
          "paragraph": "不离不劳，则不求文以待形。",
          "zhushu": "任朴而直前也。"
        },
        {
          "paragraph": "不求文以待形，固不待物。”",
          "zhushu": "朴素而足。"
        },
        {
          "paragraph": "庄子衣大布而补之，正緳系履而过魏王。魏王曰：“何先生之惫邪？”庄子曰：“贫也，非惫也。士有道德不能行，惫也；衣弊履穿，贫也，非惫也。此所谓非遭时也。王独不见夫腾猿乎？其得楠梓豫章也，揽蔓其枝而王长其间，虽羿蓬蒙不能眄睨也。",
          "zhushu": "遭时得地，则申其长枝，故虽古之善射，莫之能害。○衣，于既反。大布，司马云：粗，布也。緳，贤节反，又苦结反。司马云：带也。系履，李云：履穿故系。过，古禾反。魏王，司马云：惠王也。惫，皮拜反，又薄计反。司马本作病。胜，音腾，本亦作腾。楠音南，木名。揽，旧历敢反。蔓音万，郭武半反，王往况反，司马本作往。长，丁亮反，本又作张，音同。司马直良反，云：两枝相去长远也。羿音诣，或户系反。蓬蒙，符恭反，徐扶公反。司马云：羿，古之善射者。蓬蒙，羿之弟子。眄，莫练反，旧莫显反，本或作睥，普计反。睨，音诣，郭五岑反，李云：邪视也。枝，其绮反。"
        },
        {
          "paragraph": "及其得柘棘枳枸之间也，危行侧视，振动悼慓。此筋骨非有加急而不柔也，处势不便，未足以逞其能也。今处昏上乱相之间，而欲无惫，奚可得邪？此比干之见剖心征也。”夫",
          "zhushu": "势不便而强为之，则受戮矣。○柘，章夜反。析，吉氏反，又音𥿄。枸音矩。悼，如字，又直吊反。便，婢面反，注同。相，息亮反。见，贤遍反。强，上声，下同。"
        },
        {
          "paragraph": "孔子穷于陈蔡之间，七日不火食，左据槁木，右击槁枝，而歌焱氏之风，有其具而无其数，有其声而无宫角，木声与人声，犁然有当于人之心。颜回端拱还目而窥之，仲尼恐其广已而造大也，爱己而造哀也，曰：“回，无受天损易，",
          "zhushu": "唯安之，故易。○槁，苦老反，下同。焱氏必遥反。古之无为帝王也。犁然，力兮反，又力之反。司马云：犁然，犹栗然。当，丁浪反。还音旋。窥，徐起规反。造，司马云：造，适也。易，以豉反，注下同。"
        },
        {
          "paragraph": "无受人益难。",
          "zhushu": "物之倘来，不可禁御。"
        },
        {
          "paragraph": "无始而非卒也，",
          "zhushu": "于今为始者，于昨为卒，则所谓始者，即是卒矣。言变化之无穷。"
        },
        {
          "paragraph": "人与天一也。",
          "zhushu": "皆自然。"
        },
        {
          "paragraph": "夫今之歌者其谁乎？”",
          "zhushu": "任其自尔，则歌者非我也。"
        },
        {
          "paragraph": "回曰：“敢问无受天损易。”仲尼曰：“饥渴寒暑，穷桎不行。天地之行也，运物之泄也，",
          "zhushu": "不可逃也。○桎，之实反。运，司马云：动也。泄，息列反，司马云：发也。徐以世反。"
        },
        {
          "paragraph": "言与偕之，偕之谓也。",
          "zhushu": "所谓不识不知而顺帝之则也○言我也。"
        },
        {
          "paragraph": "为人臣者，不敢去之。执臣之道犹若是，而况乎所以待天乎。",
          "zhushu": "所在皆安，不以损为损，斯待天而不受其损也。"
        },
        {
          "paragraph": "何谓无受人益难。”仲尼曰：“始用四达，",
          "zhushu": "感应旁通为四达。"
        },
        {
          "paragraph": "爵禄并至而不穷",
          "zhushu": "旁通，故可以御高大也。"
        },
        {
          "paragraph": "物之所利，乃非己也。",
          "zhushu": "非已求而取之。"
        },
        {
          "paragraph": "吾命有在外者也。",
          "zhushu": "人之生，必外有接物之命，非如瓦石，止于形质而巳。"
        },
        {
          "paragraph": "君子不为盗，贤人不为窃。吾若取之何哉？”",
          "zhushu": "盗窃者，私取之谓也。今贤人君子之致爵禄，非私取也，受之而巳。"
        },
        {
          "paragraph": "故曰：“鸟莫知于鷾鸸，目之所不宜处。不给视。虽落其实，弃之而走。",
          "zhushu": "避祸之速。○知音智。鷾音意。鸸音而，或云鷾，鸸燕也。目之所不宜处，昌吕反。言不可止处，目巳罗络知之，故弃之也。"
        },
        {
          "paragraph": "其畏人也，而袭诸人间。",
          "zhushu": "未有自疏外于人而人存之者也。畏人而入于人间，此鸟之所以称知也。"
        },
        {
          "paragraph": "社稷存焉尔。",
          "zhushu": "况之至人，则玄同天下，故天下乐推而不厌，相与社而稷之，斯无受人益之所以为难也。"
        },
        {
          "paragraph": "何谓无始而非卒？”仲尼曰：“化其万物而不知其禅之者。",
          "zhushu": "莫觉其变。○禅，市战反，司马云：授予也。"
        },
        {
          "paragraph": "焉知其所终？焉知其所始？正而待之而已耳。",
          "zhushu": "日夜相代，未始有极，故正而待之，无所为怀也。○焉，于虔反，下同。"
        },
        {
          "paragraph": "何谓人与天一邪？”仲尼曰：“有人，天也；有天，亦也。",
          "zhushu": "凡所谓天，皆明不为而自然。"
        },
        {
          "paragraph": "人之不能有天，性也；",
          "zhushu": "言自然则自然矣，人安能故有此自然哉？自然耳，故曰性。"
        },
        {
          "paragraph": "圣人晏然体逝而终矣。”",
          "zhushu": "晏然无矜，而体与变俱也。"
        },
        {
          "paragraph": "庄周游乎雕陵之樊。睹一异鹊自南方来者。翼广七尺，目大运寸，感周之颡而集于栗林。庄周曰：“此何鸟哉。翼殷不逝，目大不睹？”蹇裳躩步，执弹而留之。睹一蝉，方得美荫而忘其身；螳螂执翳而搏之，见得而忘其形；",
          "zhushu": "执木叶以自翳于蝉，而忘其形之见乎异鹊也。○雕，徐音雕，本亦作雕陵之雕，樊音烦。司马云：雕陵，陵名。樊，藩也。谓游栗园藩篱之内也。樊或作埜。埜，古野字。广，光浪反。运寸，司马云：可回一寸也。感周之颡。息荡反。李云：感，触也。翼殷不逝，目大不睹。司马云：殷，大也。曲折曰逝。李云：翼大逝难，目大视希，故不见人。蹇，起虔反。躩，李驱碧反，徐九䌸反。司马云：疾行也。案：即论语云：足躩如也。弹徒旦反。留力救反。司马云：宿留，伺其便也。螳音堂。螂音郎。执翳于计反。司马云：执草以自翳也。搏郭音博，徐音付。见乎贤遍反。"
        },
        {
          "paragraph": "异鹊从而利之，见利而忘其真。",
          "zhushu": "目能睹，翼能逝，此鸟之真性也。今见利，故忘之。○真，司马云：真身也。"
        },
        {
          "paragraph": "庄周怵然曰：“噫！物固相累，",
          "zhushu": "相为利者，恒相为累。○怵，敕律反。"
        },
        {
          "paragraph": "二类相召也。”",
          "zhushu": "夫有欲于物者，物亦有欲之。"
        },
        {
          "paragraph": "捐弹而反走，虞人逐而谇之。",
          "zhushu": "谇，问之也。○谇，本又作讯，音信，问也。司马云：以周为盗栗也。"
        },
        {
          "paragraph": "庄周反入，三月不庭。蔺且从而问之：“夫子何为顷间甚不庭乎？”庄周曰：“吾守形而忘身，",
          "zhushu": "夫身在人间，世有夷险，若推夷易之形于此世，而不度此世之所宜，斯守形而忘身者也。○三月不庭，一本作三日。司马云：不出坐庭中三月。蔺，力信反，一本作简且，子余反。司马云：蔺且，庄子弟子。易，以豉反。度，直洛反。"
        },
        {
          "paragraph": "观于浊水而迷于清渊。",
          "zhushu": "见彼而不明，即因彼以自见，几忘反鉴之道也。○见，贤遍反。"
        },
        {
          "paragraph": "且吾闻诸夫子曰：入其俗，从其俗。",
          "zhushu": "不违其禁令也。"
        },
        {
          "paragraph": "今吾游于雕陵而忘吾身，异鹊感吾颡，游于栗林而忘真。栗林虞人以吾为戮，吾所以不庭也。”",
          "zhushu": "以见问为戮。夫庄子推平于天下，故每寄言以出意，乃毁仲尼，贱老聃，上掊击乎三皇，下痛病其一身也。○掊，普口反。"
        },
        {
          "paragraph": "阳子之宋，宿于逆旅。逆旅人有妾二人，其一人美，其一人恶，恶者贵而美者贱。阳子问其故，逆旅小子对曰：“其美者自美，吾不知其美也；其恶者自恶，吾不知其恶也。”阳子曰：“弟子记之！行贤而去自贤之行，安往而不爱哉！”",
          "zhushu": "言自贤之道，无时而可。○阳子，司马云：阳朱也。去，起吕反。行，下孟反。"
        }
      ]
    }
  ]
}