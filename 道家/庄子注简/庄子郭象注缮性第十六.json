{
  "name": "庄子郭象注缮性第十六",
  "author": "战国•庄周",
  "chapters": [
    {
      "name": "缮性第十六",
      "paragraphs": [
        {
          "paragraph": "",
          "zhushu": "音义曰：以义名篇。"
        }
      ]
    },
    {
      "name": "",
      "paragraphs": [
        {
          "paragraph": "缮性于俗俗学以求复其初；",
          "zhushu": "巳治性于俗矣，而欲以俗学复性命之本，所以求者愈非其道也。○缮，善战反，崔云：治也，或云善也。性，性本也。"
        },
        {
          "paragraph": "滑欲于俗思以求致其明，",
          "zhushu": "已乱其心于欲，而方复役思以求明，思之愈精，失之愈远。○滑，音骨，乱也。崔云：治也。思，李息吏反，注役思同。复，扶又反，下无复、虽复同。"
        },
        {
          "paragraph": "谓之蔽蒙之民。",
          "zhushu": "若夫发蒙者，必离俗去欲而后几焉。○离，力智反，下文同。去，起吕反。"
        },
        {
          "paragraph": "古之治道者，以恬养知。",
          "zhushu": "恬静而后知不荡，知不荡而性不失也。○治，始字，又直吏反。知音智，下以意求之。"
        },
        {
          "paragraph": "生而无以知为也，谓之以知养恬。",
          "zhushu": "大无以知为而任其自知，则虽知周万物而恬然自得也。"
        },
        {
          "paragraph": "知与恬交相养，而和理出其性。",
          "zhushu": "知而非为，则无害于恬，恬而自为，则无伤于知，斯可谓交相养矣。二者交相养，则和理之分，岂出他哉？"
        },
        {
          "paragraph": "夫德，和也；道，理也。",
          "zhushu": "和故无不得，道故无不理。"
        },
        {
          "paragraph": "德无不容，仁也；",
          "zhushu": "无不容者，非为仁也，而仁迹行焉。"
        },
        {
          "paragraph": "道无不理，义也；",
          "zhushu": "无不理者，非为义也，而义功著焉。"
        },
        {
          "paragraph": "义明而物亲，忠也；",
          "zhushu": "若夫义明而不由忠，则物愈疏。"
        },
        {
          "paragraph": "中纯实而反乎情，乐也；",
          "zhushu": "仁义发中而还任本怀，则志得矣。志得矣，其迹则乐也。乐，音洛，注同。"
        },
        {
          "paragraph": "信行容体而顺乎文，礼也。",
          "zhushu": "信行容体而顺乎自然之节文者，其迹则礼也。○行，下孟反，注同。下以行、小行、注行者、行立皆放此。"
        },
        {
          "paragraph": "礼乐徧行，则天下乱矣。",
          "zhushu": "以一体之所履，一志之所乐，行之天下，则一方得而万方失也。○徧音遍。"
        },
        {
          "paragraph": "彼正而蒙已德，德则不冒。冒则物必失其性也。",
          "zhushu": "各正性命而自蒙己德，则不以此冒彼也。若以此冒彼，安得不失其性哉。○冒，莫报反，崔云：覆也。"
        },
        {
          "paragraph": "古之人，在混芒之中，与一世而得澹漠焉。当是时也，阴阳和静，鬼神不扰，四时得节，万物不伤，群生不夭，人虽有知，无所用之，",
          "zhushu": "任其自然而已。○混，胡本反。芒，莫刚反。崔云：混混芒芒，未分时也。澹，徒暂反。"
        },
        {
          "paragraph": "此之谓至一。当是时也，莫之为而常自然。",
          "zhushu": "物皆自然，故至一也。"
        },
        {
          "paragraph": "逮德下衰，",
          "zhushu": "夫德之所以下衰者，由圣人不维世，则，在上者不能无为，而羡无为之迹，故致斯弊也。"
        },
        {
          "paragraph": "及燧人、伏戏始为天下，是故顺而不一。",
          "zhushu": "世已失一，或不可解，故释而不推，顺之而已。○燧音遂。"
        },
        {
          "paragraph": "德又下衰，及神农、黄帝始为天下，是故安而不顺。",
          "zhushu": "安之于其所安而巳。"
        },
        {
          "paragraph": "德又下衰，及唐虞始为天下，兴治化之流，浇淳散朴，",
          "zhushu": "圣人无心，任世之自成。成之淳薄，皆非圣也。圣能任世之自得耳，岂能使世得圣哉？故皇王之迹与世俱迁，而圣人之道未始不全也。○浇，古尧反，本亦作浇。淳，本亦作醇，音纯。"
        },
        {
          "paragraph": "离道以善，",
          "zhushu": "善者过于适之称，故有善而道不全。○称，尺证反。"
        },
        {
          "paragraph": "险德以行，",
          "zhushu": "行者违性而行之，故行立而德不夷。"
        },
        {
          "paragraph": "然后去性而从于心。",
          "zhushu": "以心自役，则性去也。"
        },
        {
          "paragraph": "心与心识",
          "zhushu": "彼我之心，竞为先识，无复任性也。○心与心，识如字，众本悉同。向本作职，云彼我之心竞为先职矣。郭注既与向同，则亦当作职也。"
        },
        {
          "paragraph": "知而不足以定天下，",
          "zhushu": "忘知任性，斯乃定也。"
        },
        {
          "paragraph": "然后附之以文，益之以博。文灭质，博溺心，",
          "zhushu": "文博者，心质之饰也。○溺，乃历反，郭音奴学反。"
        },
        {
          "paragraph": "然后民始惑乱，无以反其性情而复其初。",
          "zhushu": "初谓性命之本。"
        },
        {
          "paragraph": "由是观之，世丧道矣，道丧世矣，世与道交相丧也。",
          "zhushu": "夫道以不贵，故能存世。然世存则贵之，贵之，道斯丧矣。道不能使世不贵，而世亦不能不贵于道，故交相丧也。○丧，息浪反，下及注皆同。"
        },
        {
          "paragraph": "道之人何由兴乎世，世亦何由兴乎道哉！",
          "zhushu": "若不贵，乃交相兴也。"
        },
        {
          "paragraph": "道无以兴乎世，世无以兴乎道，虽圣人不在山林之中，其德隐矣。",
          "zhushu": "今所以不隐，由其有情以兴也。何由而兴？由无贵也。"
        },
        {
          "paragraph": "隐故不自隐。",
          "zhushu": "若夫自隐而用物，则道世交相兴矣，何隐之有哉。"
        },
        {
          "paragraph": "古之所谓隐士者，非伏其身而弗见也，非闭其言而不出也，非藏其知而不发也，时命大谬也。",
          "zhushu": "莫知反一以息迹，而逐迹以求一，愈得迹愈失一，斯大谬矣。虽复起身以明之，开言以出之，显知以发之，何由而交兴哉？祗所以交丧也。○见音贤遍反。祗音支。"
        },
        {
          "paragraph": "当时命而大行乎天下，",
          "zhushu": "此澹漠之时也。"
        },
        {
          "paragraph": "则反一无迹；",
          "zhushu": "反任物性，而物性自一，故无迹。"
        },
        {
          "paragraph": "不当时命而大穷乎天下，",
          "zhushu": "此不能澹漠之时也。"
        },
        {
          "paragraph": "则深根宁极而待：",
          "zhushu": "虽有事之世，而圣人未始不澹漠也，故深根宁极，而待其自为耳，斯道之所以不丧也。"
        },
        {
          "paragraph": "此存身之道也。",
          "zhushu": "未有身存而世不兴者也。"
        },
        {
          "paragraph": "古之存身者，不以辩饰知，",
          "zhushu": "任其真知而已。"
        },
        {
          "paragraph": "不知穷天下，",
          "zhushu": "此淡泊之情也。○淡，大暂反。泊音薄。"
        },
        {
          "paragraph": "不以知穷德，",
          "zhushu": "守其自得而已。"
        },
        {
          "paragraph": "危然处其所而反其性，己又何为哉？",
          "zhushu": "危然，独正之貌。○危然，如字。郭云：独正貌。司马本作垝，云：独立貌。崔本作垝，音如累垝之垝垝然。皆待安固貌。"
        },
        {
          "paragraph": "道固不小行，",
          "zhushu": "游於坦涂。○坦，敕但反。"
        },
        {
          "paragraph": "德固不小识。",
          "zhushu": "块然大通。○块，苦对反。"
        },
        {
          "paragraph": "小识伤德，小行伤道。故曰：正己而已矣。乐全之谓得志。",
          "zhushu": "自得其志，独夷其心，而无哀乐之情，斯乐之全者也。○乐音洛，注下皆同。"
        },
        {
          "paragraph": "古之所谓得志者，非轩冕之谓也，谓其无以益其乐而已矣。",
          "zhushu": "全其内而足。"
        },
        {
          "paragraph": "今之所谓得志者，轩冕之谓也。轩冕在身，非性命也，物之傥来，寄也。寄之，其来不可圉，其去不可止。",
          "zhushu": "在外物耳，得失之非我也。○傥，吐党反，崔本作党，云：众也。圉，鱼吕反，本又作御。"
        },
        {
          "paragraph": "故不为轩冕肆志，",
          "zhushu": "淡然自若，不觉寄之在身。○为，于为反，下同。"
        },
        {
          "paragraph": "不为穷约趋俗，",
          "zhushu": "旷然而得，不觉穷之在身。"
        },
        {
          "paragraph": "其乐彼与此同，",
          "zhushu": "彼此，谓轩冕与穷约。"
        },
        {
          "paragraph": "故无忧而已矣！",
          "zhushu": "亦无欣欢之喜也。"
        },
        {
          "paragraph": "今寄去则不乐。由是观之，虽乐，未尝不荒也。",
          "zhushu": "夫寄去则不乐者，寄来则荒矣，斯以外易内也。"
        },
        {
          "paragraph": "故曰：丧已于物、失性于俗者，谓之倒置之民。",
          "zhushu": "营外𧇊内，其置倒也。○倒置之民，崔云：逆其性命而不顺也。向云：以外易内，可谓倒置。"
        }
      ]
    }
  ]
}