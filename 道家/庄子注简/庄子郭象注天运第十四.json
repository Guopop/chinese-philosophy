{
  "name": "庄子郭象注天运第十四",
  "author": "战国•庄周",
  "chapters": [
    {
      "name": "天运第十四",
      "paragraphs": [
        {
          "paragraph": "",
          "zhushu": "音义曰：以义名篇。天运，司马作天员。"
        }
      ]
    },
    {
      "name": "",
      "paragraphs": [
        {
          "paragraph": "天其运乎？",
          "zhushu": "不运而自行也。○运，尔雅云：运，徙也。广雅云：转也。"
        },
        {
          "paragraph": "地其处乎？",
          "zhushu": "不处而自止也。"
        },
        {
          "paragraph": "日月其争于所乎？",
          "zhushu": "不争所而自代谢也。"
        },
        {
          "paragraph": "孰主张是？孰维纲是？",
          "zhushu": "皆自尔。"
        },
        {
          "paragraph": "孰居无事推而行是？",
          "zhushu": "无则无所能推，有则各自有事。然则无事而推行是者谁乎哉？各自行耳。○推，如字，一音吐回反，司马本作谁。"
        },
        {
          "paragraph": "意者其有机缄而不得已邪？意者其运转而不能自止邪？",
          "zhushu": "自尔，故不可知也。○缄，古咸反，徐古陷反，司马本作咸，云：引也。"
        },
        {
          "paragraph": "云者为雨乎？雨者为云乎？",
          "zhushu": "二者倶不能相为，各自尔也。○为，于伪反，下及注同。"
        },
        {
          "paragraph": "孰隆施是？孰居无事淫乐而劝是？风起北方，一西一东，有上彷徨，孰嘘吸是？孰居无事而披拂是？敢问何故？",
          "zhushu": "设问所以自尔之故。○施音弛，式氏反。乐音洛，又音岳。劝，司马本劝作倦，云：读曰随。言谁无所作主，随天往来，运转无巳也。上，时掌反。彷，薄皇反。徨音皇，司马本作旁皇，云：旁皇，飙风也。嘘音虚。吸，许急反。披，芳皮反。拂，芳弗反，郭扶弗反。披拂，风貌。司马本作翇。"
        },
        {
          "paragraph": "巫咸祒曰：来！吾语女。天有六极五常，",
          "zhushu": "夫物事之近，或知其故，然寻其原以至乎极，则无故而自尔也。自尔则无所稍问其故也，但当顺之。○巫咸招，赤遥反，郭音条，又音绍。李云：巫咸，殷相也。祒，寄名也。语，鱼据反。女音汝，后皆同。六极，司马云：四方上下也。"
        },
        {
          "paragraph": "帝王顺之则治，逆之则凶。",
          "zhushu": "夫假学可变，而天性不可逆也。"
        },
        {
          "paragraph": "九洛之事，治成德备，监照下土，天下载之，此谓上皇。",
          "zhushu": "顺其自尔故也。"
        },
        {
          "paragraph": "商大宰荡问仁于庄子。庄子曰：虎狼仁也。曰：何谓也？庄子曰：父子相亲，何为不仁？曰：请问至仁。庄子曰：至仁无亲。",
          "zhushu": "无亲者，非薄恶之谓也。夫人之一体，非有亲也，而首自在上，足自处下，府藏居内，皮毛在外，外内上下，尊卑贵贱，于其体中，各任其极，而未有亲爱于其间也。然至仁足矣，故五亲六族，贤愚远近，不失分于天下者，理自然也，又奚取于有亲哉？○大音泰，下文大息同。宰荡，司马云：商未也。大宰，官也。荡，字也。藏，才浪反。"
        },
        {
          "paragraph": "大宰曰：荡闻之，无亲则不爱，不爱则不孝。谓至仁不孝，可乎？庄子曰：不然。夫至仁尚矣，孝固不足以言之。",
          "zhushu": "必言之于忘仁忘孝之地，然后至矣。○荡，一本荡作盈，崔本同，或云盈，太宰字。"
        },
        {
          "paragraph": "此非过孝之言也，不及孝之言也。",
          "zhushu": "凡名生于不及者，故过仁孝之名，而涉乎无名之境，然后至焉。"
        },
        {
          "paragraph": "夫南行者至于郢，北面而不见㝠山，是何也？则去之远也。",
          "zhushu": "冥山在乎北极，而南行以观之。至仁在乎无亲，而仁爱以言之。故郢虽见而愈远冥山，仁孝虽彰而愈非至理也。○郢，以井反，又以政反，楚都也，在江陵北。冥，司马云：北海山名。远，于万反。"
        },
        {
          "paragraph": "故曰：以敬孝易，以爱孝难；以爱孝易，而忘亲难。忘亲易，使亲忘我难；使亲忘我易，兼忘天下难；兼忘天下易，使天下兼忘我难。",
          "zhushu": "夫至仁者，百节皆适，则终日不自识也。圣人在上，非有为也，恣之使各自得而巳耳。自得其为，则众务自适，群生自足，天下安得不各自忘我哉。各自忘矣，主其安在乎？斯所谓兼忘也。○易，以豉反，下皆同。"
        },
        {
          "paragraph": "夫德遗尧舜而不为也，",
          "zhushu": "遗尧舜，然后尧舜之德全耳。若系之在心，则非自得也。"
        },
        {
          "paragraph": "利泽施于万世，天下莫知也。",
          "zhushu": "泯然常适。"
        },
        {
          "paragraph": "岂直太息而言仁孝乎哉？",
          "zhushu": "失于江湖，乃思濡沫。"
        },
        {
          "paragraph": "夫孝悌仁义、忠信贞廉，此皆自勉以役其德者也，不足多也。故曰：至贵，国爵并焉；",
          "zhushu": "并者，除弃之谓也。夫贵在于身，身犹忘之，况国爵乎？斯贵之至也。○并，必领反。弃，除也。"
        },
        {
          "paragraph": "至富，国财并焉；",
          "zhushu": "至富者自足而巳，故除天下之财也。"
        },
        {
          "paragraph": "至愿，名誉并焉。",
          "zhushu": "所至愿者，适也，得适而仁孝之名都去矣。"
        },
        {
          "paragraph": "是以道不渝。",
          "zhushu": "去华取实故也。"
        },
        {
          "paragraph": "北门成问于黄帝曰：帝张咸池之乐于洞庭之野。吾始闻之惧。复闻之怠。卒闻之而惑。荡荡默默。乃不自得。",
          "zhushu": "不自得，坐忘之谓也。○，北门成，人姓名也。惧，如字，或音句，下同。一本作戄，音况缚反。案说文惧是正字，戄，古文。"
        },
        {
          "paragraph": "帝曰，女殆其然哉。吾奏之以人。征之以天。行之以礼义。建之以太清。",
          "zhushu": "由此观之，知夫至乐者，非音声之谓也。必先顺乎天，应乎人，得于心而适于性，然后发之以声，奏之以曲耳。故咸池之乐，必待黄帝之化而后成焉。○征如字，古本多作微。大音泰。"
        },
        {
          "paragraph": "夫至乐者。先应之以人事。顺之以天理。行之以五德。应之以自然。然后调理四时。太和万物。四时迭起。万物循生。一盛一衰，文武伦经。一清一浊，阴阳调和，流光，其声",
          "zhushu": "自然律吕，以满天地之间，但当顺而不夺，则至乐全。○迭，大节反，一本作递，大计反。"
        },
        {
          "paragraph": "蛰蛰始作，吾惊之以雷霆。",
          "zhushu": "因其自作而用其所以动。○蛰，沈执反，郭音执，尔雅云：静也。霆音廷，又音挺，徒佞反，电也。"
        },
        {
          "paragraph": "其卒无尾，其始无首。",
          "zhushu": "运转无极。"
        },
        {
          "paragraph": "一死一生，一偾一起，所常无穷，",
          "zhushu": "以变化为常，则所常者无穷也。○偾，方问反，司马云：仆也。"
        },
        {
          "paragraph": "而一不可待，女故惧也。",
          "zhushu": "初闻无穷之变，不能待之以一，故惧然悚听。"
        },
        {
          "paragraph": "吾又奏之以阴阳之和，烛之以日月之明。",
          "zhushu": "所谓用天之道，"
        },
        {
          "paragraph": "其声能短能长，能柔能刚，变化齐一，不主故常。",
          "zhushu": "齐一于变化，故不主故常。"
        },
        {
          "paragraph": "在谷满谷，在阬满阬。",
          "zhushu": "至乐之道，无不周也。○阬，苦庚反，尔雅云：虚也。"
        },
        {
          "paragraph": "涂郤守神，",
          "zhushu": "塞其兑也。○郤，去逆反，与隙义同。兑，徒外反。"
        },
        {
          "paragraph": "以物为量。",
          "zhushu": "大制不割。○量，音亮。"
        },
        {
          "paragraph": "其声挥绰，",
          "zhushu": "所谓阐谐。"
        },
        {
          "paragraph": "其名高明。",
          "zhushu": "名当其实，则高明也。"
        },
        {
          "paragraph": "是故鬼神守其幽，",
          "zhushu": "不离其所。○离，力智反。"
        },
        {
          "paragraph": "日月星辰行其纪。",
          "zhushu": "不失其度。"
        },
        {
          "paragraph": "吾止之于有穷，",
          "zhushu": "常在极上住也。"
        },
        {
          "paragraph": "流之于无止。",
          "zhushu": "随变而往也。"
        },
        {
          "paragraph": "子欲虑之而不能知也，望之而不能见也，逐之而不能及也，",
          "zhushu": "故暗然恣使化去。"
        },
        {
          "paragraph": "傥然立于四虚之道，",
          "zhushu": "弘敞，无偏之谓。○傥，敕党反，一音敞。"
        },
        {
          "paragraph": "倚于槁梧而吟，",
          "zhushu": "无所复为也。○倚，于绮反。槁，枯老反。"
        },
        {
          "paragraph": "目知穷乎所欲见，力屈乎所欲逐，吾既不及巳。夫",
          "zhushu": "言物之知力。各有所齐限。○知，音智。齐，才细反。"
        },
        {
          "paragraph": "形充空虚，乃至委蛇，女委蛇故怠。",
          "zhushu": "夫形充空虚，无身也。无身故能委蛇。委蛇任性，而悚惧之情怠也。○委，于危反，徐如字。蛇，以支反，又作施，徐音绝。"
        },
        {
          "paragraph": "吾又奏之以无怠之声，",
          "zhushu": "意既怠矣，乃复无怠，此其至也。"
        },
        {
          "paragraph": "调之以自然之命。",
          "zhushu": "命之所有者，非为也，皆自然耳。"
        },
        {
          "paragraph": "故若混逐丛生，",
          "zhushu": "混然无系，随丛而生。○丛，才公反。"
        },
        {
          "paragraph": "林乐而无形，",
          "zhushu": "至乐者，适而已。适在体中，故无别形。○乐音洛，亦如字。"
        },
        {
          "paragraph": "布挥而不曳，",
          "zhushu": "自布耳。○挥，音辉，广雅云：振也。"
        },
        {
          "paragraph": "幽昏而无声。",
          "zhushu": "所谓至乐。"
        },
        {
          "paragraph": "动于无方，",
          "zhushu": "夫动者，岂有方而后动哉？"
        },
        {
          "paragraph": "居于窈冥。",
          "zhushu": "所谓宁极。○窈，乌了反。"
        },
        {
          "paragraph": "或谓之死，或谓之生，或谓之实，或谓之荣。行流散徙，不主常声。",
          "zhushu": "随物变也。"
        },
        {
          "paragraph": "世疑之，稽于圣人。",
          "zhushu": "明圣人应非也唱也稽古兮反。"
        },
        {
          "paragraph": "圣也者，达于情而遂于命也。",
          "zhushu": "故有情有命者，莫不资焉。"
        },
        {
          "paragraph": "天机不张，而五官皆备，此之谓天乐。",
          "zhushu": "忘乐而乐足，非张而后备。"
        },
        {
          "paragraph": "无言而心说。",
          "zhushu": "心说在适，不在言也。○说音悦，注同。"
        },
        {
          "paragraph": "故有焱氏为之颂曰：听之不闻其声，视之不见其形。充满天地，苞裹六极。女欲听之而无接焉，而故惑也。",
          "zhushu": "此乃无乐之乐，乐之至也。○焱，必遥反，本亦作炎。苞音包，本或作包。"
        },
        {
          "paragraph": "乐也者，始于惧，惧故祟。",
          "zhushu": "惧然竦听，故是祟耳。未大和也。○崇，虽遂反。"
        },
        {
          "paragraph": "吾又次之以怠，怠故遁。",
          "zhushu": "迹稍灭也。"
        },
        {
          "paragraph": "卒之于惑，惑故愚，愚故道。道可载而与之俱也。",
          "zhushu": "以无知为愚，愚乃至也。"
        },
        {
          "paragraph": "孔子西游于卫，颜渊问师金曰：以夫子之行为奚如？师金曰：惜乎，而夫子其穷哉！颜渊曰：何也？师金曰：夫刍狗之未陈也，盛以箧衍，巾以文绣，尸祝齐戒以将之。及其巳陈也，行者践其首脊，苏者取而㸑之而已。将复取而盛以箧衍，巾以文绣，游居寝卧其下。彼不得梦，必且数脒焉。",
          "zhushu": "废弃之物，于时无用，则更致他妖也。○师金，李云：师，鲁大师也。金，其名也。行，下孟反。刍狗，李云：结刍为狗，巫祝用之。盛，音成，下同。箧，苦牒反，本或作筐。衍，延善反，郭怡面反。李云：笥也，盛狗之物也。司马云：合也。齐戒，侧皆反，本亦作斋。苏，李云：苏，草也。取草者得以炊也。案方言云：江淮南楚之间谓之苏。史记云：樵苏后㸑。注云：苏，取草也。㸑，七丸反。复，扶又反。且，如字，徐子余反。数，音朔。脒，李音米，又音美。字林云：物入眼为病也。司马云：厌也，音一琰反。"
        },
        {
          "paragraph": "今而夫子亦取先王巳陈刍狗，取弟子游居寝卧其下。故伐树于宋，削迹于卫，穷于商周，是非其梦邪？围于陈蔡之间，七日不火食，死生相与邻，是非其眯邪？",
          "zhushu": "此皆绝圣弃知之意耳，无所稍嫌也。夫先王典礼，所以适时用也。时过而不弃，即为民妖，所以兴矫效之端也。"
        },
        {
          "paragraph": "夫水行莫如用舟，而陆行莫如用车。以舟之可行于水也，而求推之于陆，则没世不行寻常。古今非水陆与？周鲁非舟车与？今蕲行周于鲁，是犹推舟于陆也。劳而无功，身必有殃。彼未知夫无方之传，应物而不穷者也。",
          "zhushu": "时移世异，礼亦宜变，故因物而无所系焉，斯不劳而有功也。○推，郭吐回反，又如字，下同。与音余，下曰蕲音祈，求也。无方之传，直专反，下注同。司马云：方，常也。"
        },
        {
          "paragraph": "且子独不见夫桔槔者乎？引之则俯，舍之则仰。彼，人之所引，非引人也，故俯仰而不得罪于人。故夫三皇五帝之礼义法度，不矜于同而矜于治。",
          "zhushu": "期于合时，宜应治体而巳。○桔，音结。槔音羔。治，直吏反，注同。"
        },
        {
          "paragraph": "故譬三皇五帝之礼义法度，其犹柤棃橘柚邪？其味相反而皆可于口。故礼义法度者，应时而变者也。",
          "zhushu": "彼以为美，而此或以为恶，故当应时而变，然后皆适也。○柤，侧加反。抽，由救反。"
        },
        {
          "paragraph": "今取猿狙而衣以周公之服，彼必龁啮挽裂，尽去而后慊。观古今之异，犹猿狙之异乎周公也。故西施病心而矉其里，其里之丑人见而美之，归亦捧心而矉其里。其里之富人见之，坚闭门而不出；贫人见之，挈妻子而去之走。彼知美矉而不知矉之所以美。",
          "zhushu": "况夫礼义，当其时而用之，则西施也；时过而不弃，则丑人也。○猿音袁。狙，七余反。衣，于既反。龁音纥。挽音晚。去，起吕反。慊，苦牒反，李云：足也。本亦作嗛，音同。矉，徐扶真反，又扶人反，通俗文云：蹙頞曰矉。其里绝句。捧，敷勇反，郭音奉。挈，苦结反。"
        },
        {
          "paragraph": "惜乎，而夫子其穷哉！孔子行年五十有一而不闻道，乃南之沛，见老聃。老聃曰：子来乎？吾闻子北方之贤者也，子亦得道乎？孔子曰：未得也。老子曰：子恶乎求之哉？曰：吾求之于度数，五年而未得也。老子曰：子又恶乎求之哉？曰：吾求之于阴阳，十有二年而未得。",
          "zhushu": "此皆寄孔、老以明绝学之义也。○沛音贝，司马云：老子，陈国相人。相今属苦县，与沛相近。恶，音乌，下同。"
        },
        {
          "paragraph": "老子曰：然。使道而可献，则人莫不献之于其君；使道而可进，则人莫不进之于其亲；使道而可以告人，则人莫不告其兄弟；使道而可以与人，则人莫不与其子孙。然而不可者，无他也，中无主而不止，",
          "zhushu": "心中天受道之质，则虽闻道而过去也。"
        },
        {
          "paragraph": "外无正而不行。",
          "zhushu": "中无主，则外物亦无正已者也，故未尝通也。"
        },
        {
          "paragraph": "由中出者，不受于外，圣人不出，",
          "zhushu": "由中岀者，圣人之道也。外有能受之者乃出耳。"
        },
        {
          "paragraph": "由外入者，无主于中，圣人不隐。",
          "zhushu": "由外入者，假学以成性者也。虽由假学成，然要当内有其质。若无主于中，则无以藏圣道也。"
        },
        {
          "paragraph": "名，公器也，",
          "zhushu": "夫名者，天下之所共用。○名公器。释名云：名，鸣也；名，平也；器，用也。尹文子云：名有三科：一曰命物之名，方圜是也；二曰毁誉之名，善恶是也；三曰况谓之名，爱憎是也。凡此是毁誉之名也。"
        },
        {
          "paragraph": "不可多取。",
          "zhushu": "矫饰过实，多取者也，多取而天下乱也。"
        },
        {
          "paragraph": "仁义，先王之蘧庐也，",
          "zhushu": "犹传舍也。○蘧音渠。司马郭云：蘧庐，犹传舍也。"
        },
        {
          "paragraph": "止可以一宿，而不可久处觏而多责。",
          "zhushu": "夫仁义者，人之性也。人性有变，古今不同也。故游寄而过去则冥，若无滞而系于一方则见，见则伪生，伪生而责多矣。○觏，古候反，见也，遇也。"
        },
        {
          "paragraph": "古之至人，假道于仁，托宿于义，",
          "zhushu": "随时而变，无常迹也。"
        },
        {
          "paragraph": "以游逍遥之虚，食于苟简之田，立于不贷之圃。逍遥，无为也。",
          "zhushu": "有为则非仁义。○虚音墟，本亦作墟。苟简，王云：苟，且也。简，略也。司马本简作间，云：分别也。贷，敕败反。司马云：施惠也。圃音补。"
        },
        {
          "paragraph": "苟简，易养也。",
          "zhushu": "且从其简，故易养也。○易，以豉反，注同。"
        },
        {
          "paragraph": "不贷，无出也。",
          "zhushu": "不贷者，不损巳以为物也。○为，于伪反。"
        },
        {
          "paragraph": "古者谓是采真之游，",
          "zhushu": "游而任之，则真采也。采真则色不伪矣。"
        },
        {
          "paragraph": "以富为是者，不能让禄；以显为是者，不能让名；亲权者，不能与人柄。",
          "zhushu": "天下未有以所非自累者，而各没命于所是。所是而以没其命者，非立乎不贷之圃也。"
        },
        {
          "paragraph": "操之则栗，舍之则悲，",
          "zhushu": "舍之悲者，操之不能不栗也。○操，七刀反。舍音舍，注同。"
        },
        {
          "paragraph": "而一无所鉴，以闚其所不休者，是天之戮民也。",
          "zhushu": "言其知进而不知止，则性命丧矣，所以为戮。○丧，息浪反。"
        },
        {
          "paragraph": "怨恩取与，谏教生杀，八者，正之器也。唯循大变无所湮者为能用之。故曰：正者，正也。其心以为不然者，天门弗开矣。",
          "zhushu": "守故不变，则失正矣。○湮音因，李云：塞也，亦滞也。郭音烟，又乌节反，司马本作歅，疑也。简文作甄，云：隔也。天门，一云谓心也，一云大道也。"
        },
        {
          "paragraph": "孔子见老聃而语仁义，老聃曰：夫播糠眯目，则天地四方易位矣；蚊虻噆肤，则通昔不寐矣。",
          "zhushu": "外物加之，虽小而伤性巳大也。○播，甫佐反，又彼我反。糠音康，字亦作康。蚊音文，字亦作蚊。虻音盲，字亦作蝱。替，子盍反，郭子合反，司马云：啮也。通昔，昔，夜也。"
        },
        {
          "paragraph": "夫仁义𢡚然乃愤吾心，乱莫大焉。",
          "zhushu": "尚之以加其性，故乱。○𢡚，七惑反。愤，扶粉反，本人作愦，古内反。"
        },
        {
          "paragraph": "吾子使天下无失其朴，",
          "zhushu": "质全而仁义著。"
        },
        {
          "paragraph": "吾子亦放风而动，揔德而立矣。",
          "zhushu": "风自动而依之，徳自立而秉之，斯易持易行之道也。○放，方往反。风而动，司马云：放，依也，依无为之风而动也。易持易行并以豉反。"
        },
        {
          "paragraph": "又奚杰然若负建鼓而求亡子者邪。",
          "zhushu": "言夫揭仁义以趋道德之乡，其犹击鼓而求逃者，无由得也。○杰，郭居竭反，又居谒反，巨竭反。揭其列、其谒二反。"
        },
        {
          "paragraph": "夫鹄不日浴而白，乌不日黔而黑。",
          "zhushu": "自然各已足。○鹄，本又作鹤，同胡洛反。黔，巨淹反，徐其金反，司马云：黑也。"
        },
        {
          "paragraph": "黑白之朴，不足以为辩；",
          "zhushu": "俱自然耳，无所偏尚。"
        },
        {
          "paragraph": "名誉之观，不足以为广。",
          "zhushu": "夫至足者忘名誉，忘名誉乃广耳。○观，古乱反，司马本作讙。"
        },
        {
          "paragraph": "泉涸，鱼相与处于陆，相呴以湿，相濡以沬，",
          "zhushu": "言仁义之誉，皆生于不足。○涸，胡洛反。呴，况付反，又况于反。濡，如主反，又如羽反。沬音末。"
        },
        {
          "paragraph": "不若相忘于江湖。",
          "zhushu": "斯乃忘仁而仁者也。○相忘并如字。"
        },
        {
          "paragraph": "孔子见老聃归，三日不谈。弟子问曰：夫子见老聃，亦将何规哉？孔子曰：吾乃今于是乎见龙。龙，合而成体，散而成章，",
          "zhushu": "谓老聃能变化。○不谈，本亦作不言。"
        },
        {
          "paragraph": "乘乎云气而养乎阴阳。",
          "zhushu": "言其因御无方，自然已足。"
        },
        {
          "paragraph": "予口张而不能嗋，予又何规老聃哉？子贡曰：然则人固有尸居而龙见，雷声而渊默，发动如天地者乎？赐亦可得而观乎？遂以孔子声见老聃。老聃方将倨堂而应，微曰：予年运而往矣，子将何以戒我乎？子贡曰：夫三王五帝之治天下，不同，其系声名一也，而先生独以为非圣人，如何哉？老聃曰：小子少进，子何以谓不同？对曰：尧授舜，舜授禹，禹用力而汤用兵，文王顺纣而不敢逆，武王逆纣而不肯顺，故曰不同。老聃曰：小子少进。余语女三王五帝之治天下，黄帝之治天下，使民心一，民有其亲死不哭，而民不非也。",
          "zhushu": "若非之，则强哭。○胁，许劫反，合也。见，贤遍反。赐，亦本又作赐也。倨，居虑反，跂也。三王，本或作三皇，依注作王，是也。余皆作三皇。语，鱼据反，下同。强，其丈反。"
        },
        {
          "paragraph": "尧之治天下，使民心亲，民有为其亲杀其杀，而民不非也。",
          "zhushu": "杀，降也。言亲疏有降杀。○伪，于伪反，杀其杀。并，所戒反，降也，注同。"
        },
        {
          "paragraph": "舜之治天下，使民心竞，民孕妇十月生子，子生五月而能言，",
          "zhushu": "教之速也。○孕，以证反。"
        },
        {
          "paragraph": "不至乎孩而始谁，",
          "zhushu": "谁者，别人之意也。未孩，巳择人，言其竞教速成也。○孩，亥才反，说文云：笑也。别，彼列反，下同。"
        },
        {
          "paragraph": "则人始有天矣。",
          "zhushu": "不能同彼我，则心竞于亲疏，故不终其天年也。"
        },
        {
          "paragraph": "禹之治天下，使民心变，人有心而兵有顺，",
          "zhushu": "此言兵有顺，则天下巳有不顺故也。"
        },
        {
          "paragraph": "杀盗非杀，",
          "zhushu": "盗自应死，杀之顺也，故非杀。"
        },
        {
          "paragraph": "人自为种而天下耳。",
          "zhushu": "不能大齐万物，而人人自别，斯人自为种也。承百代之流，而会乎当今之变，其弊至于斯者，非禹也，故曰天下耳。言圣知之迹，非乱天下，而天下必有斯乱。○种，章勇反，注同。"
        },
        {
          "paragraph": "是以天下大骇。儒墨皆起，",
          "zhushu": "此乃百代之弊。○骇，胡楷反。"
        },
        {
          "paragraph": "其作始有伦，而今乎妇女，",
          "zhushu": "今之以女为妇，而上下悖逆者，非作始之无理，但至理之弊，遂至于此。"
        },
        {
          "paragraph": "何言哉？",
          "zhushu": "弊生于理，故无所复言。○复，扶又反。"
        },
        {
          "paragraph": "余语女，三皇五帝之治天下，名曰治之，而乱莫甚焉。",
          "zhushu": "必弊故也。"
        },
        {
          "paragraph": "三皇之知，上悖日月之明，下睽山川之精，中堕四时之施。其知憯于𧓽虿之尾，鲜规之兽，莫得安其性命之情者，而犹自以为圣人，不可耻乎其无耻也。子贡蹴蹴然立不安。",
          "zhushu": "子贡本谓老子独经三王，故欲同三王于五帝耳。今又见老子通毁五帝，上及三皇，则失其所以为谈矣。○知，音智，下同。悖，补对反。睽，苦圭反，又音圭，乖也。堕，许规反。施，式豉反。𢡚，七感反。𧓽，敕迈反，又音例，本又作厉，郭音赖，又敕界反。虿，许谒反，或敕迈反。或云：依字上当作虿，下当作蝎。通俗文云：长尾为虿，短尾为蝎。鲜规之兽。李云：鲜规，明貌。一云小虫也。一云小兽也。蹴，子六反。"
        },
        {
          "paragraph": "孔子谓老聃曰：丘治诗、书、礼、乐、易、春秋六经，自以为久矣，孰知其故矣。以奸者七十二君，论先王之道，而明周、召之迹，一君无所钩用。甚矣！夫人之难说也，道之难明邪？老子曰：幸矣，子之不遇治世之君也。夫六经，先王之陈迹也，岂其所以迹哉。",
          "zhushu": "所以迹者，真性也。夫任物之真性者，其迹则六经也。○奸音干，三苍云：犯也。钩，取也矣。夫音符，篇末同。说，始锐反。治，直吏反。"
        },
        {
          "paragraph": "今子之所言，犹迹也。夫迹，履之所出，而迹岂履哉。",
          "zhushu": "况今之人事，则以自然为履，六经为迹。"
        },
        {
          "paragraph": "夫白鶂之相视，眸子不运而风化。虫雄鸣于上风，雌应于下风而化，",
          "zhushu": "鶂以眸子相视，虫以鸣声相应，俱不待合而便生子，故曰风化。○鶂，五历反。三苍云：鸧，鶂也。司马云：鸟子也。相视，眸，茂侯反。子不运而风化。司马云：相待风气而化生也。又云：相视而成阴。阳虫雄鸣于上风，雌应于下风而化。一本作而风化，司马云：雄者鼋类，雌者鼈类。"
        },
        {
          "paragraph": "类自为雌雄，故风化。",
          "zhushu": "夫同类之雌雄，各自有以相感。相感之异，不可胜极。苟得其类，其化不难，故乃有遥感而风化也。○类自为雌雄，故风化。或说云：方之物类，犹如草木异种而同类也。山海经云：亶爰之山有兽焉，其状如狸而有发，其名曰师类。带山有鸟，其状如凤，五采文，其名曰奇类。皆自牝牡也。胜音升。"
        },
        {
          "paragraph": "性不可易，命不可变，时不可止，道不可壅。",
          "zhushu": "故至人皆顺而通之。○壅，于勇反。"
        },
        {
          "paragraph": "苟得于道，无自而不可。",
          "zhushu": "虽化者无方而皆可也。"
        },
        {
          "paragraph": "失焉者，无自而可。",
          "zhushu": "所在皆不可也。"
        },
        {
          "paragraph": "孔子不出三月，复见，曰：丘得之矣。乌鹊孺，鱼傅沫，细要者化，",
          "zhushu": "言物之自然，各有性也。○复，扶又反。见，贤遍反，又如字。乌鹊孺，如喻反，李云：孚乳而生也。傅，音附，又音付，本亦作传，直专反。沬音末。司马云：传沬者，以沫相育也。一云：传口中沫，相与而生子也。细要，一遥反，者，化蜂之属也。司马去取桑虫，祝使似已也。案：即诗所谓螟蛉有子，果赢负之。"
        },
        {
          "paragraph": "有弟而兄啼，",
          "zhushu": "言人之性舍长而视㓜，故啼也。○舍，音舍。长，张丈反。"
        },
        {
          "paragraph": "久矣。夫丘不与化为人，不与化为人，安能化人？",
          "zhushu": "夫与化为人者，任其自化者也。若繙六经以说，则疏也。"
        },
        {
          "paragraph": "老子曰：可，丘得之矣。",
          "zhushu": ""
        }
      ]
    }
  ]
}