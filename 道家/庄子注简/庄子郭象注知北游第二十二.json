{
  "name": "庄子郭象注知北游第二十二",
  "author": "战国•庄周",
  "chapters": [
    {
      "name": "知北游第二十二",
      "paragraphs": [
        {
          "paragraph": "",
          "zhushu": "音义曰：以义名篇。"
        }
      ]
    },
    {
      "name": "",
      "paragraphs": [
        {
          "paragraph": "知北游于玄水之上，登隐弅之丘，而适遭无为谓焉。知谓无为谓曰：“予欲有问乎若：何思何虑则知道？何处何服则安道？何从何道则得道？三问而无为谓不答也。非不答，不知答也。知不得问，反于白水之南，登狐阕之上，而睹狂屈焉。知以之言也问乎狂屈。狂屈曰：“唉！予知之，将语若。中欲言而忘其所欲言。知不得问，反于帝宫，见黄帝而问焉。”黄帝曰：“无思无虑始知道，无处无服始安道，无从无道始得道。”知问黄帝曰：“我与若知之，彼与彼不知也，其孰是耶？”黄帝曰：“彼无为谓真是也，狂屈似之，我与汝终不近也。夫知者不言，言者不知，故圣人行不言之教，",
          "zhushu": "任其自行，期不言之教也。○知北游音智，又如字。于玄水之上李云：玄水，水名。司马、崔本上作北。隐弅符文反，又音纷，又符纷反。李云：隐出弅起丘貌。白水，水名。狐阕苦穴反。司马、李云：狐阕，丘名。睹，丁古反。狂屈，求勿反。徐又其述反。司马向、崔本作诎。李云：狂屈侜张，似人而非也。以之言司马云：之是也。唉哀在反。徐乌来反。李音熙，云：应声。语，鱼据反。不近，附近之近。下同。"
        },
        {
          "paragraph": "道不可致，",
          "zhushu": "道在自然，非可言致者也。"
        },
        {
          "paragraph": "德不可至，",
          "zhushu": "不失德故称德，称德而不至也。"
        },
        {
          "paragraph": "仁可为也，义可亏也，礼相伪也。故曰：失道而后德，失德而后仁，失仁而后义，失义而后礼。礼者，道之华而乱之首也。",
          "zhushu": "礼有常则，故矫效之所由生也。"
        },
        {
          "paragraph": "故曰：为道者日损，",
          "zhushu": "损，华伪也。"
        },
        {
          "paragraph": "损之又损之，以至于无为，无为而无不为也。",
          "zhushu": "华去而朴全，则虽为而非为也。"
        },
        {
          "paragraph": "今已为物也，",
          "zhushu": "物失其所，故有为物。"
        },
        {
          "paragraph": "欲复归根，不亦难乎？其易也，其唯大人乎！",
          "zhushu": "其归根之易者，唯大人，耳。大人体合变化，故化物不难。○易，以豉反，注同。"
        },
        {
          "paragraph": "生也死之徒，",
          "zhushu": "知变化之道者，不以为易。"
        },
        {
          "paragraph": "死也生之始，孰知其纪。",
          "zhushu": "更相为始，则未知孰死孰生也。○更，音庚。"
        },
        {
          "paragraph": "人之生，气之聚也。聚则为生，散则为死。",
          "zhushu": "俱是聚也，俱是散也。"
        },
        {
          "paragraph": "若死生为徒，吾又何患。",
          "zhushu": "患生于异。"
        },
        {
          "paragraph": "故万物一也。是其所美者为神奇，其所恶者为臭腐。臭腐复化为神奇，神奇复化为臭腐。故曰：通天下一气耳。",
          "zhushu": "各以所美为神奇，所恶为臭腐耳。然彼之所美，我之所恶也。我之所美，彼或恶之。故通共神奇，通共臭腐耳。死生彼我岂殊哉？○恶，乌路反，注同。复，扶又反，下同。"
        },
        {
          "paragraph": "圣人故贵一。”知谓黄帝曰：“吾问无为谓。无为谓不应我。非不我应，不知应我也。吾问狂屈。狂屈中欲告我而不我告，非不我告。中欲告而忘之也。今予问乎若。若知之。奚故不近？”黄帝曰：“彼其真是也，以其不知也。此其似之也。以其忘之也；予与若终不近也。以其知之也。狂屈闻之，以黄帝为知言。",
          "zhushu": "明夫自然者，非言知之所得，故当昧乎无言之地，是以先举不言之标，而后寄明于黄帝，则夫自然之冥物，槩乎可得而见也。○标，必遥反。"
        },
        {
          "paragraph": "天地有大美而不言，四时有明法而不议，万物有成理而不说。",
          "zhushu": "此孔子之所以云予欲无言。○大美，谓覆载之美也。"
        },
        {
          "paragraph": "圣人者，原天地之美而达万物之理。是故至人无为，",
          "zhushu": "任其自为而巳。"
        },
        {
          "paragraph": "大圣不作，",
          "zhushu": "唯因任也。"
        },
        {
          "paragraph": "观于天地之谓也。",
          "zhushu": "观其形容，象其物宜，与天地不异。"
        },
        {
          "paragraph": "今彼神明至精，与彼百化",
          "zhushu": "百化自化，而神明不夺。"
        },
        {
          "paragraph": "物已死生方圆，莫知其根也。",
          "zhushu": "夫死者已自死，生者巳自生，圆者巳自圆，方者巳自方。未有为其根者，故莫知。"
        },
        {
          "paragraph": "扁然而万物自古以固存，",
          "zhushu": "岂待为之而后存焉。○扁音篇，又音幡。"
        },
        {
          "paragraph": "六合为巨，未离其内，",
          "zhushu": "计六合在无极之中，则陋矣。○离，力智反。其内，谓不能出自化也。"
        },
        {
          "paragraph": "秋豪为小，待之成体。",
          "zhushu": "秋毫虽小，非无亦无以容其质。"
        },
        {
          "paragraph": "天下莫不沈浮，终身不故。",
          "zhushu": "日新也。"
        },
        {
          "paragraph": "阴阳四时运行，各得其序，",
          "zhushu": "不待为之。"
        },
        {
          "paragraph": "惛然若亡而存，",
          "zhushu": "昭然若存，则亡矣。○惛音昏，又音泯。"
        },
        {
          "paragraph": "油然不形而神，",
          "zhushu": "挈然有形则不神。○油音由，谓无所给惜也。"
        },
        {
          "paragraph": "万物畜而不知，此之谓本根，",
          "zhushu": "畜之而不得其本性之根，故不知其所以畜也。○畜，本亦作滀，同敕六反，注同。"
        },
        {
          "paragraph": "可以观于天矣。",
          "zhushu": "与天同观。"
        },
        {
          "paragraph": "啮缺问道乎被衣，被衣曰：“若正汝形，一汝视，天和将至；摄汝知，一汝度，神将来舍，德将为汝美，道将为汝居。汝朣焉如新生之犊，而无求其故。”言未卒，啮缺睡寐。被衣大说，行歌而去之，曰：“形若槁骸，心若死灰，真其实知，不以故自持，",
          "zhushu": "与变俱也。○被衣，音披，本亦作披。瞳，救红反，郭𡨚绛反，李云：未有知貌。啮缺，睡寐，体向所说，畏其视听以寐耳。受道速，故被衣喜也。说，音悦。槁，苦老反。"
        },
        {
          "paragraph": "媒媒晦晦，无心而不可与谋。彼何人哉？”",
          "zhushu": "独化者也。○媒，音妹，又武朋反。晦音诲，李云：媒媒，晦貌。"
        },
        {
          "paragraph": "舜问乎丞曰：“道可得而有乎？”曰：“汝身非汝有也，汝何得有夫道？”",
          "zhushu": "夫身者，非汝所能有也，块然而自有耳。身非汝所有，而况无哉，○丞如字，李云：舜师也。一云古有四辅，前疑后丞，盖官名。夫音符。块，苦对反。"
        },
        {
          "paragraph": "舜曰：“吾身非吾有也，孰有之哉？”曰：“是天地之委形也；生非汝有，是天地之委和也；性命非汝有，是天地之委顺也；",
          "zhushu": "若身是汝有者，则美恶死生，当制之由汝。今气聚而生，汝不能禁也；气散而死，汝不能止也。明其委结而自成耳，非汝有也。○委，司马云：委，积也。"
        },
        {
          "paragraph": "孙子非汝有，是天地之委蜕也。",
          "zhushu": "气自委结而蝉蜕也。○蜕，吐卧反，又音悦，又敕外反，又始锐反，又始劣反。"
        },
        {
          "paragraph": "故行不知所往，处不知所持，食不知所味。",
          "zhushu": "皆在自尔中来，故不知也。"
        },
        {
          "paragraph": "天地之强阳气也，又胡可得而有邪？”",
          "zhushu": "强阳犹运动耳。明斯道也，庶可以遗身而忘生也。○天地之强阳气也。郭云：强阳犹运动耳。案：言天地尚运动，况气聚之生，何可得执而留也。"
        },
        {
          "paragraph": "孔子问于老聃曰：“今日晏间，敢问至道。”老聃曰：“汝齐戒疏瀹而心，澡雪而精神，掊击而知。夫道，窅然难言哉！将为汝言其崖略。夫昭昭生于冥冥，有伦生于无形，精神生于道，",
          "zhushu": "皆所以明其独生而无所资借。○晏，于谏反，徐于显反，又于见反。间音闲。齐，侧皆反。瀹音药，或云渍也。掊，普口反，徐方垢反。知音智。窅，乌丁反。为，于伪反。无形，谓太初也。"
        },
        {
          "paragraph": "形本生于精，",
          "zhushu": "皆由精以至粗○形本生于精谓常道也。"
        },
        {
          "paragraph": "而万物以形相生。故九窍者胎生，八窍者卵生。",
          "zhushu": "言万物虽以形相生，亦皆自然耳。故胎卵不能易种而生，明神气之不可为也。○窍，苦吊反。卵，力管反。种，章勇反。"
        },
        {
          "paragraph": "其来无迹，其往无崖，无门无房，四达之皇皇也。",
          "zhushu": "夫率自然之性，游无迹之涂者，放形骸于天地之间，寄精神于八方之表。是以无门无房，四达皇皇，逍遥六合，与化偕行也。"
        },
        {
          "paragraph": "邀于此者，四枝强，思虑恂达，耳目聪明，其用心不劳，其应物无方。",
          "zhushu": "人生而遇此道，则天性全而精神定。○邀，古尧反。思，息嗣反。恂音荀。"
        },
        {
          "paragraph": "天不得不高，地不得不广，日月不得不行，万物不得不昌，此其道与？",
          "zhushu": "言此皆不得不然而自然耳，非道能使然也。○天不得不高，谓不得一道，不能为高也。与音余，下皆同。"
        },
        {
          "paragraph": "且夫博之不必知，辩之不必慧，圣人以断之矣。",
          "zhushu": "断弃知慧而付之自然也。博之不必知博，观异书为博。断，端管反，注同。"
        },
        {
          "paragraph": "若夫益之而不加益，损之而不加损者，圣人之所保也。",
          "zhushu": "使各保其正分而巳，故无用知慧为也。"
        },
        {
          "paragraph": "渊渊乎其若海，",
          "zhushu": "容恣无量。"
        },
        {
          "paragraph": "魏魏乎其终则复始也。",
          "zhushu": "与化俱者，乃积无穷之纪，可谓魏魏。○魏魏，鱼威反。复，扶又反。"
        },
        {
          "paragraph": "运量万物而不匮，",
          "zhushu": "用物而不役巳，故不匮也。○运量，音亮。万物而不匮，求位反，谓使物自动，物物各足量也。"
        },
        {
          "paragraph": "则君子之道，彼其外与？",
          "zhushu": "各取于身而足。"
        },
        {
          "paragraph": "万物皆往资焉而不匮，此其道与？",
          "zhushu": "还用物，故我不匮。此明道之赡物在于不赡，不赡而物自得，故曰此其道与。言至道之无功，无功乃足称道也。○赡，涉艶反，下同。"
        },
        {
          "paragraph": "中国有人焉，非阴非阳，",
          "zhushu": "无所偏名。"
        },
        {
          "paragraph": "处于天地之间，直且为人，",
          "zhushu": "敖然自放，所遇而安，了无功名。○且如字，旧子余反。"
        },
        {
          "paragraph": "将反于宗。",
          "zhushu": "不逐末也。"
        },
        {
          "paragraph": "自本观之，生者喑，医物也，",
          "zhushu": "直，聚气也。○喑，音荫，郭音暗，李音饮，一音于感反。医，于界反，郭于感反，李音意，一音他感反。李、郭皆云：喑医，聚气貌。"
        },
        {
          "paragraph": "虽有寿夭，相去几何？须臾之说也，奚足以为尧、桀之是非。",
          "zhushu": "死生犹未足殊，况寿夭之间哉。○几，居岂反。"
        },
        {
          "paragraph": "果蓏有理，",
          "zhushu": "物无不理，但当顺之。○蓏，徐力果反。"
        },
        {
          "paragraph": "人伦虽难，所以相齿。",
          "zhushu": "人伦有知慧之变，故难也。然其知慧自相齿耳，但当从而任之。"
        },
        {
          "paragraph": "圣人遭之而不违，",
          "zhushu": "顺所遇也。"
        },
        {
          "paragraph": "过之而不守。",
          "zhushu": "宜过而过。"
        },
        {
          "paragraph": "调而应之，德也；偶而应之，道也。",
          "zhushu": "调偶和合之谓也。"
        },
        {
          "paragraph": "帝之所兴，王之所起也。",
          "zhushu": "如斯而巳。"
        },
        {
          "paragraph": "人生天地之间，若白驹之过郤，忽然而已，",
          "zhushu": "乃不足惜。○白驹，或云日也。却，去逆反，本亦作隙，隙，孔也。"
        },
        {
          "paragraph": "注然勃然，莫不出焉；油然漻然，莫不入焉。",
          "zhushu": "出入者，变化之谓耳。言天下未有不变也。○勃，步忽反。油，音由。漻，音流，李音砾。"
        },
        {
          "paragraph": "已化而生，又化而死，",
          "zhushu": "俱是化也。"
        },
        {
          "paragraph": "生物哀之，",
          "zhushu": "死物不哀。"
        },
        {
          "paragraph": "人类悲之。",
          "zhushu": "死类不悲。"
        },
        {
          "paragraph": "解其天弢，堕其天袠。",
          "zhushu": "独，脱也。○天弢，敕刀反，字林云：弓衣也。堕，许规反。，陈笔反。"
        },
        {
          "paragraph": "纷乎宛乎，",
          "zhushu": "变化烟煴。○宛，于阮反。絪音因，本亦作烟，音因。缊，于云反，本亦作煴，音同。"
        },
        {
          "paragraph": "魂魄将往，乃身从之，乃大归乎？",
          "zhushu": "无为用心于其间也。"
        },
        {
          "paragraph": "不形之形，形之不形，",
          "zhushu": "不形，形乃成。若形之，则败其形矣。○败，补迈反。"
        },
        {
          "paragraph": "是人之所同知也，",
          "zhushu": "虽知之，然不能任其自形而反形之，所以多败。"
        },
        {
          "paragraph": "非将至之所务也，",
          "zhushu": "务则不至。"
        },
        {
          "paragraph": "此众人之所同论也。",
          "zhushu": "虽论之，然故不能不务，所以不至也。"
        },
        {
          "paragraph": "彼至则不论，",
          "zhushu": "悗然不觉乃至。○悗，亡本反。"
        },
        {
          "paragraph": "论则不至。明见无值，",
          "zhushu": "暗至乃值。"
        },
        {
          "paragraph": "辩不若默，道不可闻，闻不若塞。此之谓大得。”",
          "zhushu": "默而塞之，则无所奔逐，故大得。"
        },
        {
          "paragraph": "东郭子问于庄子曰：“所谓道，恶乎在？”庄子曰：“无所不在。”东郭子曰：“期而后可。”",
          "zhushu": "欲令庄子指名所在。○东郭子，李云：居东郭也。恶音乌。令，力呈反。"
        },
        {
          "paragraph": "庄子曰：“在蝼蚁。”曰：“何其下邪？”曰：“在稊稗。”曰：“何其愈下邪？”曰：“在瓦甓。”曰：“何其愈甚邪？”曰：“在屎溺。”东郭子不应。庄子曰：“夫子之问也，固不及质。",
          "zhushu": "举其标质，言无所不在，而方复怪此，斯不及质也。○蝼，力侯反。蚁，鱼绮反。稊，大西反，本又作稊。稗，步计反，本又作稗，蒲卖反。李云：稊、稗，二草名。甓，本又作礕，步历反。屎，尸旨反，旧诗百反，本或作矢。溺，乃吊反。"
        },
        {
          "paragraph": "正获之问于监市履狶也，毎下愈。况",
          "zhushu": "狶，大豕也。夫监市之履豕，以知其肥瘦者，愈履其难肥之处，愈知豕肥之要。今问道之所在，而每况之于下贱，则明道之不逃于物也必矣。○正获之问于监，古衔反。市履狶，虚岂反。毎，下愈况，李云：正，亭卒也。获，其名也。监市，又魁也。狶，大豕也。履，践也。夫市魁履豕，履其股脚狶难肥处，故知豕肥耳。问道亦况下贱，则知道也。瘦，色救反。处音遽。"
        },
        {
          "paragraph": "汝唯莫必无乎逃物。",
          "zhushu": "若必谓无之逃物，则道不周矣。道而不周，则未足以为道。"
        },
        {
          "paragraph": "至道若是，大言亦然。",
          "zhushu": "明道不逃物。"
        },
        {
          "paragraph": "周徧咸三者，异名同实，其指一也。尝相与游乎无何有之官，同合而论，无所终穷乎？",
          "zhushu": "若游有，则不能周徧咸也。故同合而论之，然后知道之无不在。知道之无不在，然后能旷然无怀而游彼无穷也。○徧音遍。"
        },
        {
          "paragraph": "尝相与无为乎？澹而静乎，漠而清乎，调而间乎，",
          "zhushu": "此皆无为故也。○澹，徒暂反。间音闲。"
        },
        {
          "paragraph": "寥已吾志，",
          "zhushu": "寥然空虚。○寥，音辽。"
        },
        {
          "paragraph": "无往焉而不知其所至。",
          "zhushu": "志苟寥然，则无所往矣。无往焉，故往而不知其所至。有往焉，则理朱动而志巳惊矣。○惊，如字，本亦作骛，音务。"
        },
        {
          "paragraph": "去而来不知其所止，",
          "zhushu": "斯顺之也。"
        },
        {
          "paragraph": "吾已往来焉而不知其所终。",
          "zhushu": "但往来不由于知耳，不为不往来也。往来者，自然之常理也，其有终乎？"
        },
        {
          "paragraph": "彷徨乎冯闳大知，入焉而不知其所穷。",
          "zhushu": "冯闳者，虚廓之谓也。大知游乎廖廓，恣变化之所如，故不知也。○彷音旁，本亦作傍。徨，音皇。冯，皮氷反，又普耕反，又步耕反。闳音宏，李云：冯、宏皆大也。郭云：虚廓之谓也。"
        },
        {
          "paragraph": "物物者与物无际，",
          "zhushu": "明物物者，无物而物自物耳，物自物耳，故冥也。"
        },
        {
          "paragraph": "而物有际者，所谓物际者也。",
          "zhushu": "物有际，故毎相与不能㝠然，真所谓际者也。"
        },
        {
          "paragraph": "不际之际，际之不际者也。",
          "zhushu": "不际者，虽有物物之名，直明物之自物耳。物物者，竟无物也，际其安在乎？"
        },
        {
          "paragraph": "谓盈虚衰杀。彼为盈虚非盈虚，彼为衰杀非衰杀，彼为本末非本末，彼为积散非积散也。”",
          "zhushu": "既明物物者无物，又明物之不能自物，则为之者谁乎哉？皆忽然而自尔也。○杀，色界反，徐所例反，下同。"
        },
        {
          "paragraph": "妸荷甘与神农同学于老龙吉，神农隐几，阖户昼瞑。妸荷甘日中奓户而入，曰：“老龙死矣！”神农隐几拥杖而起，嚗然放杖而笑，",
          "zhushu": "起而悟夫死之不足惊，故还放杖而笑也。○妸，于河反。荷音河，本或作苛。老龙吉，李云：怀道人也。隐，于靳反，下同。阖，户腊反。瞑音眠。奓，郭处野反，又音奢，徐都嫁反，又处夜反。司马云：开也。嚗音剶，又孚邈反，又孚貌反，李云：放杖声也。投杖，本亦作放杖。"
        },
        {
          "paragraph": "曰：“天知予僻陋慢訑，故弃予而死。已矣夫子！无所发予之狂言而死矣夫。”",
          "zhushu": "自肩吾巳下，皆以至言为狂而不信也。故非老龙、连叔之徒，莫足与言也。○僻，匹亦反。慢，武半反，徐无见反，郭如字。訑，徒旦反，徐徒见反，郭音但。夫音符。"
        },
        {
          "paragraph": "弇堈吊闻之曰：“夫体道者，天下之君子所系焉。",
          "zhushu": "言体道者，人之宗主。○弇，音奄。堈音刚。吊，李云：弇堈体道，人吊其名系焉，谓为物所归投也。"
        },
        {
          "paragraph": "今于道，秋豪之端万分未得处一焉。",
          "zhushu": "秋豪之端细矣，又未得其万分之一。"
        },
        {
          "paragraph": "而犹知藏其狂言而死，又况夫体道者乎？",
          "zhushu": "明夫至道非言之所得也，唯在乎自得耳。"
        },
        {
          "paragraph": "视之无形，听之无声，于人之论者谓之冥冥，所以论道而非道也。”",
          "zhushu": "冥冥而犹复非道，明道之无名也。○复，扶又反。"
        },
        {
          "paragraph": "于是泰清问乎无穷曰：“子知道乎？”无穷曰：“吾不知。”又问乎无为，无为曰：“吾知道。”曰：“子之知道，亦有数乎？”曰：“有。”曰：“其数若何？”无为曰：“吾知道之可以贵，可以贱，可以约，可以散，此吾所以知道之数也。”泰清以之言也问乎无始，曰：“若是则无穷之弗知，与无为之知，孰是而孰非乎？”无始曰：“不知深矣，知之浅矣；弗知内矣，知之外矣。”于是泰清中而叹曰：“弗知乃知乎，知乃不知乎！孰知不知之知？”",
          "zhushu": "凡得之不由于知，乃㝠也。○与无为之知并如字。中，崔本作卬。"
        },
        {
          "paragraph": "无始曰：“道不可闻，闻而非也；道不可见，见而非也；道不可言，言而非也。",
          "zhushu": "故默成乎不闻不见之域而后至焉。"
        },
        {
          "paragraph": "知形形之不形乎？",
          "zhushu": "形自形耳，形形者竟无物也。"
        },
        {
          "paragraph": "道不当名。”",
          "zhushu": "有道名而竟无物，故名之不能当也。"
        },
        {
          "paragraph": "无始曰：“有问道而应之者，不知道也。虽问道者，亦未闻道。",
          "zhushu": "不知故问，问之而应，则非道也。不应则非问者所得，故虽问之，亦终不闻也。"
        },
        {
          "paragraph": "道无问，问无应。",
          "zhushu": "绝学去教，而归于自然之意也。○去起吕反。"
        },
        {
          "paragraph": "无问问之，是问穷也；",
          "zhushu": "所谓责空。"
        },
        {
          "paragraph": "无应应之，是无内也。",
          "zhushu": "实无而假有以应者，外矣。"
        },
        {
          "paragraph": "以无内待问穷，若是者，外不观乎宇宙，内不知乎大初，是以不过乎昆仑，不游乎大虚。”",
          "zhushu": "若夫婪落天地，游虚涉远，以入乎㝠㝠者，不应而巳矣。○大初音泰。婪，力男反。"
        },
        {
          "paragraph": "光曜问乎无有曰：“夫子有乎？其无有乎？光曜不得问，而孰视其状貌，窅然空然，终日视之而不见，听之而不闻，抟之而不得也。光曜曰：“至矣！其孰能至此乎？予能有无矣，而未能无无也。及为无有矣，何从至此哉！”",
          "zhushu": "此皆绝学之意也。于道绝之，则夫学者乃在根本中来矣。故学之善者，其唯不学乎。○窅，乌了反。抟音博。"
        },
        {
          "paragraph": "大马之捶钩者，年八十矣，而不失豪芒。",
          "zhushu": "玷捶钩之轻重，而无豪芒之差也。○捶，郭音丁果反，徐之累反，李之睡反，大马，司马也。司马郭云：捶者，玷捶钩之轻重，而不失之豪芒也。或说云：江东、三魏之间人皆谓鍜为捶，音字亦同，郭失之，今不从此说也。玷，丁恬反。"
        },
        {
          "paragraph": "大马曰：“子巧与？有道与？”曰：“臣有守也。臣之年二十而好捶钩，于物无视也，非钩无察也。是用之者假不用者也，以长得其用，而况乎无不用者乎！物孰不资焉？”",
          "zhushu": "都无怀，则物来皆应。○与，音余，下同。好，呼报反。长，丁丈反。"
        },
        {
          "paragraph": "冉求问于仲尼曰：“未有天地可知邪？”仲尼曰：“可。古犹今也。”",
          "zhushu": "言天地常存，乃无未有之时。"
        },
        {
          "paragraph": "冉求失问而退。明日复见，曰：“昔者吾问未有天地可知乎？”夫子曰：“可。古犹今也。昔日吾昭然，今日吾昧然。敢问何谓也？”仲尼曰：“昔之昭然也，神者先受之；",
          "zhushu": "虚心以待命，斯神受也。○复，扶又反。见，贤遍反。"
        },
        {
          "paragraph": "今之昧然也，且又为不神者求邪？",
          "zhushu": "思求更致不了。○为，于伪反。"
        },
        {
          "paragraph": "无古无今，无始无终，",
          "zhushu": "非唯无不得化而为有也，有亦不得化而为无矣。是以夫有之为物，虽千变万化，而不得一为无也。不得一为无，故自古无未有之时而常存也。"
        },
        {
          "paragraph": "未有子孙而有子孙，可乎？”",
          "zhushu": "言世世无极○言其要有，由不得无故而有传世故有子孙，不得无子而有孙也。如是，天地不得先无而今有也。"
        },
        {
          "paragraph": "冉求未对。仲尼曰：“已矣，未应矣。不以生生死，",
          "zhushu": "夫死者独化而死耳，非夫生者生此死也。"
        },
        {
          "paragraph": "不以死死生。",
          "zhushu": "死者亦独化而生耳。"
        },
        {
          "paragraph": "死生有待邪？",
          "zhushu": "独化而足。"
        },
        {
          "paragraph": "皆有所一体。",
          "zhushu": "死与生，各自成体。"
        },
        {
          "paragraph": "有先天地生者物邪？物物者非物，物出不得先物也。犹其有物也。犹其有物也无已。",
          "zhushu": "谁得先物者乎哉？吾以阴阳为先物，而阴阳者即所谓物耳。谁又先阴阳者乎？吾以自然为先之，而自然即物之自尔耳。吾以至道为先之矣，而至道者乃至无也。既以无矣，又奚为先？然则先物者谁乎哉？而犹有物无已，明物之自然，非有使然也。○有先，悉荐反，下及注同。"
        },
        {
          "paragraph": "圣人之爱人也终无已者，亦乃取于是者也。”",
          "zhushu": "取于自尔，故恩流百代而不废也。"
        },
        {
          "paragraph": "颜渊问乎仲尼曰：“回尝闻诸夫子曰：‘无有所将，无有所迎。’回敢问其游。”仲尼曰：“古之人，外化而内不化，",
          "zhushu": "以心顺形，而形自化。"
        },
        {
          "paragraph": "今之人，内化而外不化。",
          "zhushu": "以心使形，"
        },
        {
          "paragraph": "与物化者，一不化者也。",
          "zhushu": "常无心，故一不，化，一不化，乃能与，物化耳。"
        },
        {
          "paragraph": "安化，安不化？",
          "zhushu": "化，与不化，皆任彼耳，斯无心也。"
        },
        {
          "paragraph": "安与之相靡，",
          "zhushu": "直无心而恣其自化耳，非将迎而靡顺之。"
        },
        {
          "paragraph": "必与之莫多。",
          "zhushu": "不将不迎，则足而止。"
        },
        {
          "paragraph": "狶韦氏之囿，黄帝之圃，有虞氏之宫，汤武之室。",
          "zhushu": "言夫无心而任化，乃群圣之所游处。○囿音又。圃，布五反，又音布。"
        },
        {
          "paragraph": "君子之人，若儒墨者师，故以是非相齑也，而况今之人乎？",
          "zhushu": "齑，和也。夫儒之师，天下之难和者，而无心者犹故和之，而况其凡乎。○齑，子兮反，和也。"
        },
        {
          "paragraph": "圣人处物不伤物，",
          "zhushu": "至顺也。"
        },
        {
          "paragraph": "不伤物者，物亦不能伤也。",
          "zhushu": "在我而巳。"
        },
        {
          "paragraph": "唯无所伤者，为能与人相将迎。",
          "zhushu": "无心故至顺，至顺故能无所将迎，而义冠于将迎也。○冠，古乱反。"
        },
        {
          "paragraph": "山林与，皋壤与，使我欣欣然而乐与。",
          "zhushu": "山林皐壤未善于我，而我便乐之，此为无故而乐也。○与音余，下同。乐音洛，注下皆同。"
        },
        {
          "paragraph": "乐未毕也，哀又继之。",
          "zhushu": "夫无故而乐，亦无故而哀。世则凡所乐不足乐，凡所哀不足哀也。"
        },
        {
          "paragraph": "哀乐之来，吾不能御，其去弗能止。悲夫，世人直谓物逆旅耳。",
          "zhushu": "不能坐忘自得，而为哀乐所寄也。○御，鱼吕反。"
        },
        {
          "paragraph": "夫知遇而不知所不遇，",
          "zhushu": "知之所遇者即知之，知之所不遇者即不知也。"
        },
        {
          "paragraph": "知能能而不能所不能。",
          "zhushu": "所不能者，不能强能也。由此观之，知与不知，能与不能，制不由我也，当付之自然耳。○强，其丈反。"
        },
        {
          "paragraph": "无知无能者，固人之所不免也。",
          "zhushu": "受生各有分也。"
        },
        {
          "paragraph": "夫务免乎人之所不免者，岂不亦悲哉！至言去言，至为去为，",
          "zhushu": "皆自得也。"
        },
        {
          "paragraph": "齐知之所知，则浅矣。”",
          "zhushu": "夫由知而后得者，假学者耳故浅也。○齐。才细反，又如字。"
        }
      ]
    }
  ]
}