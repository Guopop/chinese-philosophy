{
  "name": "庄子郭象注田子方第二十一",
  "author": "战国•庄周",
  "chapters": [
    {
      "name": "田子方第二十一",
      "paragraphs": [
        {
          "paragraph": "",
          "zhushu": "音义曰：以人名篇。"
        }
      ]
    },
    {
      "name": "",
      "paragraphs": [
        {
          "paragraph": "田子方侍坐于魏文侯，数称谿工。文侯曰：“谿工，子之师邪？子方曰：非也，无择之里人也；称道数当，故无择称之。”文侯曰：然则子无师邪？”子方曰：“有。”曰：“子之师谁邪？”子方曰：“东郭顺子。”文侯曰：“然则夫子何故未尝称之？”子方曰：“其为人也真，",
          "zhushu": "无假也。○田子方，李云：魏文侯师也，名无择。数称，双角反，又所主反，下同。谿，音溪，又音兮。司马本作鸡工。李云：谿工，贤人也。"
        },
        {
          "paragraph": "人貌而天",
          "zhushu": "虽貌与人同，而独任自然。"
        },
        {
          "paragraph": "虚，缘而葆真，",
          "zhushu": "虚而顺物，故真不失。○葆音保，本亦作保。"
        },
        {
          "paragraph": "清而容物。",
          "zhushu": "夫清者患于大洁，今清而容物，与天同也。○大音泰。"
        },
        {
          "paragraph": "物无道，正容以悟之，使人之意也消，",
          "zhushu": "旷然清虚，正巳而巳，而物邪自消。○邪，似嗟反。"
        },
        {
          "paragraph": "无择何足以称之？”子方出，文侯傥然终日不言，召前立臣而语之曰：“远矣，全德之君子。始吾以圣知之言，仁义之行为至矣。吾闻子方之师，吾形解而不欲动，口钳而不欲言，",
          "zhushu": "自觉其近。○傥然，敕荡反，司马云：失志貌。语，鱼据反。知，音智。行，下孟反。解，户买反。钳，其炎反，徐其严反。"
        },
        {
          "paragraph": "吾所学者，真土梗耳。",
          "zhushu": "非真物也。○直，如字，本亦作真，下句同。元嘉本此作真，下句作直。土梗，更猛反。司马云：土梗，土人也。遭雨则坏。"
        },
        {
          "paragraph": "夫魏真为我累耳。”",
          "zhushu": "知至贵者，以人爵为累也。"
        },
        {
          "paragraph": "温伯雪子适齐，舍于鲁，鲁人有请见之者，温伯雪子曰：“不可。吾闻中国之君子，明乎礼义而陋于知人心，吾不欲见也。至于齐，反舍于鲁，是人也又请见。”温伯雪子曰：“往也蕲见我，今也又蕲见我，是必有以振我也。”出而见客，入而叹。明曰见客，又入而叹。其仆曰：“毎见之客也，必入而叹，何邪？”曰：“吾固告子矣，中国之民，明乎礼义而陋乎知人心。昔之见我者，进退一成规一成矩，从容一若龙，一若虎。",
          "zhushu": "槃辟其步，逶蛇其迹。○温伯雪子，李云：南国贤人也。蕲，音祈。从，七容反。辟，婢亦反。遗，如字，本又作逶，于危反。蛇，以支反。"
        },
        {
          "paragraph": "其谏我也似子，其道我也似父，",
          "zhushu": "礼义之弊，有斯饰也。○道音导。"
        },
        {
          "paragraph": "是以叹也。仲尼见之而不言。",
          "zhushu": "巳知其心矣。"
        },
        {
          "paragraph": "子路曰：“吾子欲见温伯雪子久矣，见之而不言，何邪？”仲尼曰：“若夫人者，目击而道存矣，亦不可以容声矣。”",
          "zhushu": "目裁往，意巳达，无所容其德音也。○夫，音符。目击而道存矣。司马云：见其目动而神实。巳，著也。击，动也。"
        },
        {
          "paragraph": "颜渊问于仲尼曰：“夫子步亦步，夫子趋亦趋，夫子驰亦驰；夫子奔逸绝尘，而回瞠若乎后矣。”夫子曰：“回，何谓邪。曰：夫子步，亦步也；夫子言，亦言也；夫子趋，亦趋也；夫子辩，亦辩也；夫子驰，亦驰也；夫子言道，回亦言道也。及奔逸绝尘而回瞠若乎后者。夫子不言而信，不比而周。无器而民滔乎前。而不知所以然而已矣。”仲尼曰：“恶！可不察与！夫哀莫大于心死，而人死亦次之。",
          "zhushu": "夫心以死为死，乃更速其死。其死之速，由哀以自丧也。无哀则巳，有哀则心死者，乃哀之大也。○奔逸，司马本逸作敌。瞠，敕庚反，又丑郎反，字林云：直视貌，一音斜视。又行，下孟反。器，刚志反。滔乎前，吐刀反。谓无人君之器，滔聚其前也。○驰，直而反。恶音乌。与音余，下哀与同。丧，息浪反，下章同。"
        },
        {
          "paragraph": "日出东方而入于西极。万物莫不比方。",
          "zhushu": "皆可见也。"
        },
        {
          "paragraph": "有目有趾者，待是而后成功。",
          "zhushu": "目成见功，足成行功也。"
        },
        {
          "paragraph": "是出则存，是入则亡。",
          "zhushu": "直以不见为亡耳。竟不亡。"
        },
        {
          "paragraph": "万物亦然。有待也而死，有待也而生。",
          "zhushu": "待隐谓之死，待显谓之生。竟无死生也。"
        },
        {
          "paragraph": "吾一受其成形，而不化以待尽。",
          "zhushu": "夫有不得变而为无，故一受成形，则化尽无期也。"
        },
        {
          "paragraph": "效物而动，",
          "zhushu": "自无心也。"
        },
        {
          "paragraph": "日夜无隙，",
          "zhushu": "恒化新也。"
        },
        {
          "paragraph": "而不知其所终。",
          "zhushu": "不以死为死也。"
        },
        {
          "paragraph": "薰然其成形，",
          "zhushu": "薰然自成，又奚为哉？○薰，许云反。"
        },
        {
          "paragraph": "知命不能规乎其前，丘以是日徂。",
          "zhushu": "不系于前，与变俱往，故曰徂。○徂如字，司马本作疽，云：病也。"
        },
        {
          "paragraph": "吾终身与女交一臂而失之，可不哀与。",
          "zhushu": "夫变化不可执而留也，故虽执臂相守，而不能令停。若哀死者，则此亦可哀也。今人未尝，以此为哀，奚独哀死邪？○令，力呈反，下章注同。女音汝。"
        },
        {
          "paragraph": "女殆著乎。吾所以著也。彼已尽矣，而女求之以为有。是求马于唐肆也。",
          "zhushu": "唐肆，非停马处也。言求向者之有，不可复得也。人之生，若马之过肆耳，恒无驻湏臾新故之相续，不舍昼夜也。著，见也。言女殆见吾所以见者耳。吾所以见者，日新也，故巳尽矣，女安得有之。○殆著乎吾所以著也，郭著音张虑反，注同，又一音张略反。司马云：吾所以著者，外化也。女殆庶于此耳。吾一不化者，则非女所及也。是求马于唐肆也。郭云：唐肆，非停马处也。李同。又云：唐，亭也。司马本作广肆，云：广庭也。求马于市肆，广庭非其所也。处，昌虑反。复，扶又反。舍音舍。"
        },
        {
          "paragraph": "吾服女也甚忘，",
          "zhushu": "服者，思存之谓也。甚忘，谓过去之速也。言女去，忽然思之，恒欲不及。"
        },
        {
          "paragraph": "女服吾也亦甚忘。",
          "zhushu": "俱尔耳。不问贤之与圣，未有得停者。"
        },
        {
          "paragraph": "虽然，女奚患焉。虽忘乎故吾，吾有不忘者存。”",
          "zhushu": "不忘者存，谓继之以日新也。虽忘故吾而新吾巳至，未始非吾，吾何患焉。故能离俗绝尘，而与物无不㝠也。○离，力智反，下章又同。"
        },
        {
          "paragraph": "孔子见老聃，老聃新沐，方将被发而乾，慹然似非人。",
          "zhushu": "寂泊之至。○被，皮寄反。乾，本或作干。慹，乃牒反，又丁立反。司马云：不动貌。说文云：怖也。泊，步各反。"
        },
        {
          "paragraph": "孔子便而待之。少焉见曰：“丘也眩与？其信然与。向者先生形体掘若槁木，似遗物离人而立于独也。”",
          "zhushu": "无其心身，而后外物去也。○待，或作侍。见，贤遍反。眩，玄遍反。与音余，下同。掘，徐音屈。槁，苦老反。"
        },
        {
          "paragraph": "老聃曰：“吾游于物之初。”",
          "zhushu": "初未有而歘有，故游于物初，然后明有物之不为而自有也。○款，训弗反。"
        },
        {
          "paragraph": "孔子曰：“何谓邪？”曰：“心困焉而不能知，口辟焉而不能言。",
          "zhushu": "欲令仲尼必求之于言意之表也。○辟，必亦反，司马云：辟，卷不开也，又婢亦反，徐敷赤反。"
        },
        {
          "paragraph": "尝为女议乎其将",
          "zhushu": "试议阴阳，以拟向之无形耳，未之敢必。○为，于伪反。"
        },
        {
          "paragraph": "至阴肃肃，至阳赫赫，肃肃出乎天，赫赫发乎地，",
          "zhushu": "言其交也。"
        },
        {
          "paragraph": "两者交通成和而物生焉。或为之纪而莫见其形。",
          "zhushu": "莫见为纪之形，明其自尔。"
        },
        {
          "paragraph": "消息满虚，一晦一明，日改月化，日有所为",
          "zhushu": "未尝守故。"
        },
        {
          "paragraph": "而莫见其功。",
          "zhushu": "自尔故无功。"
        },
        {
          "paragraph": "生有所乎萌，",
          "zhushu": "萌于未聚也。"
        },
        {
          "paragraph": "死有所乎归，",
          "zhushu": "归于散也。"
        },
        {
          "paragraph": "始终相反乎无端，而莫知乎其所穷。",
          "zhushu": "所谓迎之不见其首，随之不见其后。"
        },
        {
          "paragraph": "非是也，且孰为之宗？”孔子曰：“请问游是。”老聃曰：“夫得是，至美至乐也。得至美而游乎至乐，谓之至人。”",
          "zhushu": "至美无美，至乐无乐故也。○且，如字，旧子余反。乐音洛，下及注同。"
        },
        {
          "paragraph": "孔子曰：“愿闻其方。”曰：“草食之兽不疾易薮，水生之虫不疾易水，行小变而不失其大，常也。",
          "zhushu": "死生亦小变也。○行，下孟反，又如字。"
        },
        {
          "paragraph": "喜怒哀乐不入于胸次。",
          "zhushu": "知其小变而不失大常，故次李中也。"
        },
        {
          "paragraph": "夫天下也者，万物之所一也。得其所一而同焉，则四支百体将为尘垢，而死生终始将为昼夜，而莫之能滑，而况得丧祸福之所介乎。",
          "zhushu": "愈不足患。○滑，古没反。介，音界。"
        },
        {
          "paragraph": "弃隷者若弃泥涂，知身贵于隶也，",
          "zhushu": "知身之贵于隶，故弃之若遗土耳。苟知死生之变，所在皆我，则贵者常在也。"
        },
        {
          "paragraph": "贵在于我而不失于变。",
          "zhushu": "所贵者我也，而我与变俱，故无失也。"
        },
        {
          "paragraph": "且万化而未，始有极也，夫孰足以患心？已为道者解乎此。”",
          "zhushu": "所谓县解。○解，户买反，注同。"
        },
        {
          "paragraph": "孔子曰：“夫子德配天地，而犹偃至言以修心，古之君子，孰能脱焉？”老聃曰：“不然。夫水之于汋也，无为而才自然矣。至人之于德也，不修而物不能离焉。若天之自高，地之自厚，日月之自明，夫何修焉？”",
          "zhushu": "不修不为而自得也。○汋，音灼，又上若反，李以略反，李云：取也。"
        },
        {
          "paragraph": "孔子出，以告颜回曰：“丘之于道也，其犹醯鸡与？",
          "zhushu": "醯鸡者，瓮中之蠛蠓。○醯鸡，许西反，司马云：若酒上蠛蠓也。瓮，乌弄反。蠛，亡结反。蠓，元孔反。"
        },
        {
          "paragraph": "微夫子之发吾覆也，吾不知天地之大全也。”",
          "zhushu": "比吾全于老聃，犹瓮中之与天地矣。"
        },
        {
          "paragraph": "庄子见鲁哀公，哀公曰：“鲁多儒士，少为先生方者。”庄子曰：“鲁少儒。”哀公曰：“举鲁国而儒服，何谓少乎？”庄子曰：“周闻之，儒者，冠圜冠者，知天时，履句屦者知地形，缓佩玦者，事至而断。君子有其道者，未必为其服也；为其服者，未必知其道也。”公固以为不然，何不号于国中曰：“无此道而为此服者，其罪死。”于是哀公号之，五日，而鲁国无敢儒服者，独有一丈夫儒服而立乎公门。公即召而问以国事，千转万变而不穷。庄子曰：“以鲁国而儒者一人耳，可谓多乎？",
          "zhushu": "德充于内者，不修饰于外。○见，贤遍反，亦如字。鲁哀公，司马云：庄子与魏惠王、齐威王同时，在哀公后百二十年。冠，古乱反。圜音圆。句音矩，徐其俱反，李云：方也。屦，徐居具反。缓，户管反，司马本作绶。玦，古穴反。断，丁乱反。号，号令也。"
        },
        {
          "paragraph": "百里奚爵禄不入于心，故饭牛而牛肥。使秦穆公忘其贱，与之政也。有虞氏死生不入于心，故足以动人。",
          "zhushu": "内自得者，外事全也。○饭，烦晚反。忘其贱，谓忘其饭牛之贱也。"
        },
        {
          "paragraph": "宋元君将画图，众史皆至，受揖而立，舐笔和墨在外者半。有一史后至者，儃儃然不趋，受揖不立，因之舍。公使人视之，则解衣般礴裸。君曰：“可矣，是真画者也。”",
          "zhushu": "内足者，神间而意定。○受，揖而立，司马云：受命揖而立也。舐，本或作舐，食𥿄反。儃儃，吐但反，徐音但。李云：舒闲之貌。般，字又作褩。礴，傍各反，徐敷各反。司马云：般礴，谓箕坐也。裸，本又作羸，同。力果反。司马云：将画，故解衣见形。间。音闲。"
        },
        {
          "paragraph": "文王观于臧，见一丈夫钓，而其钓莫钓。",
          "zhushu": "聊以卒岁。○文王观于臧。李云：臧，地名也。司马本作文王微服而观于臧。夫本或作人。"
        },
        {
          "paragraph": "非持其钓有钓者也，",
          "zhushu": "竟无所求。"
        },
        {
          "paragraph": "常钓也。",
          "zhushu": "不以得失经意，其于假钓而巳。"
        },
        {
          "paragraph": "文王欲举而授之政，而恐大臣父兄之弗安也；欲终而释之，而不忍百姓之无天也，于是旦而属之夫，夫曰：“昔者寡人梦见良人，黑色而髯，乘驳马而偏朱蹄，号曰：‘寓而政于臧丈人，庶几乎民有瘳乎！’”诸大夫蹴然曰：“先君王也。”文王曰：“然则卜之。”诸大夫曰：“先君之命，王其无它，又何卜焉？遂迎臧丈人而授之政，典法无更，偏令无出。三年，文王观于国，则列士坏植散群，长官者不成德，钟斛不敢入于四竟。列士坏植散群，则尚同也；",
          "zhushu": "所谓和其光，同其尘。○属，音烛。夫夫，皆方于反。司马云：夫夫，大夫也。一云：夫夫，古读为大夫。髯，而占反，郭、李而兼反，又而衔反。驳，邦角反。偏朱蹄，李云：一蹄偏赤也。瘳，赦留反。鹫，子六反，本或作耿。在久、七小二反。先君王，司马云：言先君王灵神之所致。令，本或作命。王其无它，司马云：无违命。坏，音怪，下同。植，音值。散群，司马云：植，行列也。散群，言不养徒众也。一云：植者，疆界头造屋以待谏者也。长，丁丈反，下同。官者不成德。司马云：不利功名也。斔斛，音庾。李云：六斛四斗曰钟。司马本作钟庾，云：钟读曰终，庾读曰臾。竟，音境，下同。"
        },
        {
          "paragraph": "长官者不成德，则同务也；",
          "zhushu": "洁然自成，则与众务异也。"
        },
        {
          "paragraph": "钟斛不敢入于四竟，则诸侯无二心也。”",
          "zhushu": "天下相信，故能同律度量衡也。"
        },
        {
          "paragraph": "文王于是焉以为大师，北面而问曰：“政可以及天下乎？臧丈人昧然而不应，泛然而辞，朝令而夜遁，终身无闻。”",
          "zhushu": "为功者非巳，故功成而身不得不退，事遂而名不得不去。名去身退，乃可以及天下也。○太音泰。昧音妹。泛，徐敷甸反。遁，徐困反。"
        },
        {
          "paragraph": "颜渊问于仲尼曰：“文王其犹未邪？又何以梦为乎？”仲尼曰：“默，女无言。夫文王尽之也，",
          "zhushu": "任诸大夫而不自任，斯尽之也。"
        },
        {
          "paragraph": "而又何论刺焉？彼直以循斯须也。”",
          "zhushu": "斯须者，百姓之情，当悟未悟之顷，故文王循而发之，以合其大情也。○刺，七赐反。"
        },
        {
          "paragraph": "列御寇为伯昏无人射，引之盈贯，",
          "zhushu": "盈贯，谓溢镝也。○为，于伪反。盈贯，古乱反，司马云：镝也。镝，丁历反。"
        },
        {
          "paragraph": "措杯水其肘上，",
          "zhushu": "左手如拒，右手如附技，右手放发而左手不知，故可措之杯水也。○措，七故反。肘，竹九反。柜音矩，本亦作矩，同。"
        },
        {
          "paragraph": "发之，适矢复沓，",
          "zhushu": "矢，去也。箭适去，复歃沓也。○适，丁历反。复，扶又反，下及注同。歃，色洽反。"
        },
        {
          "paragraph": "方矢复寓。",
          "zhushu": "箭方去，未至的巳复寄杯于肘上，言其敏捷之妙也。"
        },
        {
          "paragraph": "当是时，犹象人也。",
          "zhushu": "不动之至。"
        },
        {
          "paragraph": "伯昏无人曰：“是射之射，非不射之射也。尝与汝登高山，履危石，临百仞之渊，若能射乎？于是无人遂登高山，履危石，临百仞之渊，背逡巡，足二分垂在外，揖御寇而进之。御寇伏地，汗流至踵。伯昏无人曰：“夫至人者，上闚青天，下潜黄泉，挥斥八极，神气不变。",
          "zhushu": "挥斥，犹纵放也。夫德充于内，则神满于外，无远近幽深，所在皆明，故审安危之机，而泊然自得也。○逡，七旬反。汗，户旦反。挥音挥。斥音尺，李音托，郭云：挥斥犹放纵。"
        },
        {
          "paragraph": "今女怵然有恂目之志，尔于中也殆矣夫！”",
          "zhushu": "不能明至分，故有惧。有惧而所丧多矣，岂唯射乎？○怵，敕律反。恂，李又作眴，音荀，尔雅云：恂，栗也。目之志恂，谓眩也。欲以眩悦人之目，故怵也。中，丁仲反，又如字，中精神也。丧，息浪反，后章同。"
        },
        {
          "paragraph": "肩吾问于孙叔敖曰：“子三为令尹而不荣华，三去之而无忧色。吾始也疑子，今视子之鼻间栩栩然，子之用心独奈何？”孙叔敖曰：“吾何以过人哉。吾以其来不可却也。其去不可止也。吾以为得失之非我也。而无忧色而已矣。我何以过人哉！且不知其在彼乎，其在我乎。其在彼邪？亡乎我；在我邪？亡乎彼。",
          "zhushu": "矌然无系，玄同彼我，则在彼非独亡，在我非独存也。○栩，况甫反。"
        },
        {
          "paragraph": "方将踌躇，方将四顾，何暇至乎人贵人贱哉。”",
          "zhushu": "踌躇四顾，谓无可无不可。○踌，直留反。躇，直于反。"
        },
        {
          "paragraph": "仲尼闻之曰：“古之真人，知者不得说，美人不得滥，盗人不得劫，伏戏黄帝不得友。",
          "zhushu": "伏戏、黄帝者，功号耳，非所以功者也。故况功号于所以功，相去远矣，故其名不足以友于人也。○劫，居业反，元嘉本作却。戏音羲。"
        },
        {
          "paragraph": "死生亦大矣，而无变乎己。况爵禄乎！若然者，其神经乎大山而无介，入乎渊泉而不濡，处卑细而不惫，充满天地。既以与人己愈有。”",
          "zhushu": "割肌肤以为天下者，彼我俱失也。使人人自得而巳者，与人而不损于巳也。其神明充满天地，故所在皆可。所在皆可，故不损巳为物，而放于自得之地也。○大山，音泰。介音界。惫，皮拜反。以为，于伪反，下同。"
        },
        {
          "paragraph": "楚王与凡君坐，少焉，楚王左右曰凡亡者三。",
          "zhushu": "言有三亡征也。○凡君，如字。司马云：凡，国名，在汲郡共县。按左传：凡，周公之后也。隐七年，天王使凡伯来聘。俗本此后有孔子穷于陈、蔡及孔子谓颜回二章，与让王篇同，众家并于让王篇音之。检此二章无郭注，似如重出，古本皆无，谓无者是也。"
        },
        {
          "paragraph": "凡君曰：“凡之亡也，不足以丧吾存。",
          "zhushu": "遗凡故也。"
        },
        {
          "paragraph": "夫凡之亡不足以丧吾存，则楚之存不足以存存。",
          "zhushu": "夫遗之者，不以亡为亡，则存亦不足以为存矣。旷然无矜，乃常存也。"
        },
        {
          "paragraph": "由是观之。则凡未始亡而楚未始存也。",
          "zhushu": "存亡更在于心之所措耳。天下竟无存亡。"
        }
      ]
    }
  ]
}