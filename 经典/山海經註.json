{
  "name": "山海經註",
  "author": "[晋] 郭璞 註",
  "chapters": [
    {
      "name": "海内經第十八",
      "paragraphs": [
        {
          "paragraph": "東海之内，北海之隅，有國名曰朝鮮、天毒。其人水居，",
          "zhushu": "朝鮮，今樂浪郡也。天毒即天竺國。嵮道徳有文書、金銀錢貨，浮屠出此國中也。𣈆大興四年，天竺胡王獻珍寳。"
        },
        {
          "paragraph": "偎人愛之。",
          "zhushu": "偎，亦愛也。音𨼆隈。"
        },
        {
          "paragraph": "西海之内，流沙之中，有國名曰壑市。",
          "zhushu": "音郝。"
        },
        {
          "paragraph": "西海之内，流沙之西，有國名曰汜葉。",
          "zhushu": "音如汜濫之汜。"
        },
        {
          "paragraph": "流沙之西，有鳥山者，三水出焉。",
          "zhushu": "三水同出一山也。"
        },
        {
          "paragraph": "爰有黄金、璿瑰、丹貨、銀鐵，皆流于此中。",
          "zhushu": "言其中有雜珍竒寳也。"
        },
        {
          "paragraph": "又有淮山，好水出焉。流沙之東，黑水之西，有朝雲之國、司𥏰之國。黄帝妻雷祖，生昌意，",
          "zhushu": "世本云：黄帝娶于西𨹧氏之子，謂之纍祖，産青陽及昌意。"
        },
        {
          "paragraph": "昌意降處若水，生韓流，",
          "zhushu": "竹書云：昌意降居若水，産帝乾荒。乾荒即韓流也，生帝顓頊。"
        },
        {
          "paragraph": "韓流擢首，謹耳、",
          "zhushu": "擢首長咽，謹耳未聞。"
        },
        {
          "paragraph": "人靣，豕喙、麟身、渠股、",
          "zhushu": "渠，車輞。言跰脚也。天傳曰：大如車渠。"
        },
        {
          "paragraph": "豚止，",
          "zhushu": "止足。"
        },
        {
          "paragraph": "取淖子，曰阿女，生帝顓頊。",
          "zhushu": "世本云：顓頊母濁山氏之子，名昌僕。"
        },
        {
          "paragraph": "流沙之東，黒水之間，有山名不死之山。",
          "zhushu": "即員丘也。"
        },
        {
          "paragraph": "華山。青水之東，有山名曰肇山，有人名曰栢高，",
          "zhushu": "栢子，高仙者也。"
        },
        {
          "paragraph": "栢高上下，於此至于天。",
          "zhushu": "言翺翔雲天，徃來此山也。"
        },
        {
          "paragraph": "西南黒水之間，有都廣之野，后稷葬焉。",
          "zhushu": "其城方三百里，盖天下之中，素女所出也。離騷曰：絶都廣野而直指號。"
        },
        {
          "paragraph": "爰有膏菽、膏稻、膏黍、膏稷，",
          "zhushu": "言味好皆滑如膏。外傳曰：膏粢之子，菽豆。粢。粟也。"
        },
        {
          "paragraph": "百榖自生，冬夏播琴。",
          "zhushu": "播琴，猶播殖，方俗言耳。"
        },
        {
          "paragraph": "鸞鳥自歌，鳯鳥自儛，靈壽實華，",
          "zhushu": "靈壽，木名也，似竹，有枝節。"
        },
        {
          "paragraph": "草木所聚。",
          "zhushu": "在此叢殖也。"
        },
        {
          "paragraph": "爰有百獸，相群爰處，",
          "zhushu": "於此羣聚。"
        },
        {
          "paragraph": "此草也，冬夏不死。南海之内，黒水、青水之間，有木名曰若木，",
          "zhushu": "樹赤華青。"
        },
        {
          "paragraph": "若水出焉。有禺中之國，有列襄之國。有靈山。有赤蛇在木上，名曰蝡蛇，木食。",
          "zhushu": "言不食禽獸也。音如耎弱之耎。"
        },
        {
          "paragraph": "有鹽長之國，有人焉，鳥首，名曰鳥氏。",
          "zhushu": "今佛書中有此人，即鳥夷也。"
        },
        {
          "paragraph": "有九丘，以水絡之，",
          "zhushu": "絡，猶繞也。"
        },
        {
          "paragraph": "名曰陶唐之丘。",
          "zhushu": "陶唐，堯號。"
        },
        {
          "paragraph": "有叔得之丘、孟盈之丘、昆吾之丘、",
          "zhushu": "此山出名金也。尸子曰：昆吾之金。"
        },
        {
          "paragraph": "黒白之丘、赤望之丘、參衛之丘、武夫之丘、",
          "zhushu": "此山出美石，"
        },
        {
          "paragraph": "神民之丘。",
          "zhushu": "言上有神人。"
        },
        {
          "paragraph": "有木，青葉紫莖，玄華黄實，名曰建木，百仭無枝。有九欘，",
          "zhushu": "枝回曲也。音如斤斸之斸。"
        },
        {
          "paragraph": "下有九枸，",
          "zhushu": "根，盤錯也。淮南子曰：木大則根欋。音劬。"
        },
        {
          "paragraph": "其實如麻，",
          "zhushu": "似麻子也。"
        },
        {
          "paragraph": "其葉如芒，",
          "zhushu": "芒木似棠梨也。"
        },
        {
          "paragraph": "大皥爰過，",
          "zhushu": "言庖羲於此經過也。"
        },
        {
          "paragraph": "黄帝所爲。",
          "zhushu": "言治䕶之也。"
        },
        {
          "paragraph": "有窫窳，龍首，是食人。",
          "zhushu": "在弱水中。"
        },
        {
          "paragraph": "有青獸、人靣，名曰猩猩。",
          "zhushu": "能言。"
        },
        {
          "paragraph": "西南有巴國，",
          "zhushu": "今三巴是。"
        },
        {
          "paragraph": "大皥生咸鳥，咸鳥生乘釐，乘釐生後照，後照是始為巴人。",
          "zhushu": "為之始祖。"
        },
        {
          "paragraph": "有國名曰流黄辛氏，",
          "zhushu": "即鄷氏也。"
        },
        {
          "paragraph": "其域中方三百里，其出是塵土。",
          "zhushu": "言殷盛也。"
        },
        {
          "paragraph": "有巴遂山，澠水出焉。又有朱卷之國。有黑蛇，青首，食象。",
          "zhushu": "即巴蛇也。"
        },
        {
          "paragraph": "南方有贑巨人，",
          "zhushu": "即梟陽也。音感。"
        },
        {
          "paragraph": "人靣，長臂黑身，有毛，反踵，見人笑亦笑，唇蔽其靣，因即逃也。又有黑人，虎首鳥足，兩手持蛇，方啗之。有羸民，鳥足，",
          "zhushu": "音盈。"
        },
        {
          "paragraph": "有封豕。",
          "zhushu": "大，猶也。羿射殺之。"
        },
        {
          "paragraph": "有人曰苖民。",
          "zhushu": "二苖民也。"
        },
        {
          "paragraph": "有神焉，人首蛇身，長如轅，",
          "zhushu": "大如車轂，澤神也。"
        },
        {
          "paragraph": "左右有首，",
          "zhushu": "岐頭。"
        },
        {
          "paragraph": "衣紫衣，冠旃冠，名曰延維，",
          "zhushu": "委蛇。"
        },
        {
          "paragraph": "人主得而饗食之，伯天下。",
          "zhushu": "齊桓公出田於大澤，見之，遂覇諸侯。亦見莊周，作朱冠。"
        },
        {
          "paragraph": "有鸞鳥自歌，鳯鳥自儛。鳯鳥首文曰德，翼文曰順，膺文曰仁，背文曰義，見則天下和。",
          "zhushu": "言和平也。"
        },
        {
          "paragraph": "又有青獸如莵，名曰𡹤狗。",
          "zhushu": "音如朝菌之菌。"
        },
        {
          "paragraph": "有翠鳥，有孔鳥。",
          "zhushu": "孔雀也。"
        },
        {
          "paragraph": "南海之内，有衡山，",
          "zhushu": "南嶽："
        },
        {
          "paragraph": "有菌山，",
          "zhushu": "音芝菌。"
        },
        {
          "paragraph": "有桂山。",
          "zhushu": "或云，衡山有菌桂，桂員似竹，見本草。"
        },
        {
          "paragraph": "有山名三天子之都。",
          "zhushu": "一、本三天子之鄣山。"
        }
      ]
    },
    {
      "name": "",
      "paragraphs": [
        {
          "paragraph": "南方蒼梧之丘，蒼梧之淵，其中有九嶷",
          "zhushu": "音疑。"
        },
        {
          "paragraph": "山，舜之所葬，在長沙零𨹧界中。",
          "zhushu": "山今在零𨹧營道縣南，其山九谿皆相似，故云九疑。古者總名其地為蒼梧也。"
        },
        {
          "paragraph": "北海之内有蛇山者，蛇水出焉，東入于海。有五彩之鳥，飛蔽一郷，",
          "zhushu": "漢宣帝元康元年，五色鳥以萬數，過蜀都，即此鳥也。"
        },
        {
          "paragraph": "名曰翳鳥。",
          "zhushu": "鳯属也。離騷曰：駟玉虬而乘翳。"
        },
        {
          "paragraph": "又有不距之山，巧倕葬其西。",
          "zhushu": "倕堯，巧工也。音瑞。"
        },
        {
          "paragraph": "北海之内，有反縳、盗械、帶戈，常倍之佐，名曰相顧之尸。",
          "zhushu": "亦貳負臣危之𩔖。"
        },
        {
          "paragraph": "伯夷父生西岳，西岳生先龍，先龍是始生氐羌，氐羌乞姓。",
          "zhushu": "伯夷父，顓頊師，今氐羌其苖裔也。"
        },
        {
          "paragraph": "北海之内有山，名曰幽都之山，黑水出焉，其上有玄鳥、玄蛇、玄豹、玄虎、",
          "zhushu": "黑虎名儵，見爾雅。"
        },
        {
          "paragraph": "玄狐、蓬尾。",
          "zhushu": "蓬，叢也。阻留反。說苑曰：蓬狐文豹之皮。"
        },
        {
          "paragraph": "有大玄之山，有玄丘之民，",
          "zhushu": "言丘上人物盡黑也。"
        },
        {
          "paragraph": "有大幽之國，",
          "zhushu": "即幽民也。穴居無衣。"
        },
        {
          "paragraph": "有赤脛之民，",
          "zhushu": "膝已下正赤色。"
        },
        {
          "paragraph": "有釘靈之國。其民從膝已下有毛，馬蹄，善走。",
          "zhushu": "詩含神霧曰：馬蹄自鞭其蹄，日行三百里。"
        },
        {
          "paragraph": "炎帝之孫伯𨹧，伯𨹧同吳權之妻阿女縁婦，",
          "zhushu": "同猶通言滛之也。吳權，人姓名。"
        },
        {
          "paragraph": "縁婦孕三年，",
          "zhushu": "孕，懐，身也。"
        },
        {
          "paragraph": "是生𡔷延，殳始為侯，",
          "zhushu": "三子，名也。殳音殊。"
        },
        {
          "paragraph": "𡔷延是始為鍾，",
          "zhushu": "世本云母句作罄，倕作鍾。"
        },
        {
          "paragraph": "為樂風。",
          "zhushu": "作樂之曲制。"
        },
        {
          "paragraph": "黄帝生駱明，駱明生白馬，白馬是為鯀。",
          "zhushu": "即禹父也。世本曰。黄帝生昌意。昌意生顓頊。顓頊生鯀。"
        },
        {
          "paragraph": "帝俊生禺號，禺號生滛梁，滛梁生番禺，是始為舟。",
          "zhushu": "世本云：共皷貨狄作舟。"
        },
        {
          "paragraph": "番禺生奚仲，奚仲生吉光，吉光是始以木為車。",
          "zhushu": "世本云：奚仲作車。此言吉光，明其父子共創作意，是以互稱之。"
        },
        {
          "paragraph": "少皥生般，",
          "zhushu": "音班。"
        },
        {
          "paragraph": "般是始為弓矢。",
          "zhushu": "世本云：牟夷作矢，揮作弓，弓矢一噐，作者兩人，於義有疑。此言般之作是。"
        },
        {
          "paragraph": "帝俊賜羿彤弓素矰，",
          "zhushu": "彤弓，朱弓。矰，矢名，以白羽羽之。外傳：白羽之矰，望之如荼也。"
        },
        {
          "paragraph": "以扶下國，",
          "zhushu": "言令羿以射道除患，扶助下國。"
        },
        {
          "paragraph": "羿是始去恤下地之百艱。",
          "zhushu": "言射殺鑿齒、封豕之属也。有窮后羿慕羿射，故號此名也。"
        },
        {
          "paragraph": "帝俊生晏龍，晏龍是為琴瑟。",
          "zhushu": "世本云：伏羲作琴，神農作瑟。"
        },
        {
          "paragraph": "帝俊有子八人，是始為歌儛。帝俊生三身，三身生義均，義均是始為巧倕，是始作下民百巧。后稷是播百榖。稷之孫曰叔均，是始作牛耕。",
          "zhushu": "始用牛犂也。"
        },
        {
          "paragraph": "大比赤隂，",
          "zhushu": "或作音。"
        },
        {
          "paragraph": "是始為國",
          "zhushu": "得封為國。"
        },
        {
          "paragraph": "禹鯀，是始布土，均定九州。",
          "zhushu": "布，猶敷也。書曰：禹敷土，定高山大川。"
        },
        {
          "paragraph": "炎帝之妻，赤水之子聽訞生炎居，炎居生節並，節並生戯噐，戯噐生祝融，",
          "zhushu": "祝融髙辛氏火正號。"
        },
        {
          "paragraph": "祝融降處于江水，生共二，共工生術噐，術噐首方顚",
          "zhushu": "頭頂平也。"
        },
        {
          "paragraph": "是復土穰，以處江水。",
          "zhushu": "復祝融之所也。"
        },
        {
          "paragraph": "共工生后土，后土生噎鳴，噎鳴生歳十有二。",
          "zhushu": "生十二子，皆以歳名名之，故云然。"
        },
        {
          "paragraph": "洪水滔天，",
          "zhushu": "滔，漫也。"
        },
        {
          "paragraph": "鯀竊帝之息壤，以堙洪水，",
          "zhushu": "息壤者，言土自長息無限，故可以塞洪水也。開筮曰：滔滔洪水，無所止極，伯鯀乃以息石息壤以塡洪水。漢元帝時，臨淮徐縣地踊長五六里，髙二丈，即息壤之𩔗也。"
        },
        {
          "paragraph": "不待帝命。帝令祝融殺鯀于羽郊。",
          "zhushu": "羽山之郊。"
        },
        {
          "paragraph": "鯀復生禹，",
          "zhushu": "開筮曰：鯀死三歳不腐，剖之以吴刀，化為黄龍也。"
        },
        {
          "paragraph": "帝乃命禹卒布土，以定九州。",
          "zhushu": "鯀績用不成故復命禹終其功"
        }
      ]
    }
  ]
}