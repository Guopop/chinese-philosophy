周礼
佚名
周礼卷第一
天官冢宰第一
惟王建国，辨方正位，体国经野，设官分职，以为民极。乃立天官冢宰，使帅其属而掌邦治，以佐王均邦国。治官之属：大宰，卿一人；小宰，中大夫二人；宰夫，下大夫四人，上士八人，中士十有六人，旅下士三十有二人，府六人，史十有二人，胥十有二人，徒百有二十人。
宫正，上士二人，中士四人，下士八人，府二人，史四人，胥四人，徒四十人。
宫伯，中士二人，下士四人，府一人，史二人，胥二人，徒二十人。
膳夫，上士二人，中士四人，下士八人，府二人，史四人，胥十有二人，徒百有二十人。
庖人，中士四人，下士八人，府二人，史四人，贾八人，胥四人，徒四十人。
内饔，中士四人，下士八人，府二人，史四人，胥十人，徒百人。外饔，中士四人，下士八人，府二人，史四人，胥十人，徒百人。
亨人，下士四人，府一人，史二人，胥五人，徒五十人。
甸师，下士二人，府一人，史二人，胥三十人，徒三百人。
兽人，中士四人，下士八人，府二人，史四人，胥四人，徒四十人。
渔人，中士二人，下士四人，府二人，史四人，胥三十人，徒三百人。
鳖人，下士四人，府二人，史二人，徒十有六人。
腊人，下士四人，府二人，史二人，徒二十人。
医师，上士二人，下士四人，府二人，史二人，徒二十人。食医，中士二人；疾医，中士八人；疡医，下士八人；兽医，下士四人。
酒正，中士四人，下士八人，府二人，史八人，胥八人，徒八十人。
酒人，奄十人，女酒三十人，奚三百人。浆人，奄五人，女浆十有五人，奚百有五十人。
凌人，下士二人，府二人，史二人，胥八人，徒八十人。
笾人，奄一人，女笾十人，奚二十人。
醢人，奄一人，女醢二十人，奚四十人。醯人，奄二人，女醯二十人，奚四十人。
盐人，奄二人，女盐二十人，奚四十人。
幂人，奄一人，女幂十人，奚二十人。
宫人，中士四人，下士八人，府二人，史四人，胥八人，徒八十人。
掌舍，下士四人，府二人，史四人，徒四十人。
幕人，下士一人，府二人，史二人，徒四十人。
掌次，下士四人，府四人，史二人，徒八十人。
大府，下大夫二人，上士四人，下士八人，府四人，史八人，贾十有六人，胥八人，徒八十人。玉府，上士二人，中士四人，府二人，史二人，工八人，贾八人，胥四人，徒四十有八人。
内府，中士二人，府一人，史二人，徒十人。
外府，中士二人，府一人，史二人，徒十人。
司会，中大夫二人，下大夫四人，上士八人，中士十有六人，府四人，史八人，胥五人，徒五十人。
司书，上士二人，中士四人，府二人，史四人，徒八人。
职内，上士二人，中士四人，府四人，史四人，徒二十人。
职岁，上士四人，中士八人，府四人，史八人，徒二十人。
职币，上士二人，中士四人，府二人，史四人，贾四人，胥二人，徒二十人。
司裘，中士二人，下士四人，府二人，史四人，徒四十人。
掌皮，下士四人，府二人，史四人，徒四十人。
内宰，下大夫二人，上士四人，中士八人，府四人，史八人，胥八人，徒八十人。
内小臣，奄上士四人，史二人，徒八人。阍人，王宫每门四人，囿游亦如之。
寺人，王之正内五人。内竖，倍寺人之数。九嫔：世妇。女御，女祝四人，奚八人，
女史八人，奚十有六人。
典妇功，中士二人，下士四人，府二人，史四人，工四人，贾四人，徒二十人。
典丝，下士二人，府二人，史二人，贾四人，徒十有二人。
典枲，下士二人，府二人，史二人，徒二十人。
内司服，奄一人，女御二人，奚八人。
缝人，奄二人，女御八人，女工八十人，奚三十人。
染人，下士二人，府二人，史二人，徒二十人。
追师，下士二人，府一人，史二人，工二人，徒四人。
屦人，下士二人，府一人，史一人，工八人，徒四人。
夏采。下士四人，史一人，徒四人。
大宰之职，掌建邦之六典，以佐王治邦国：一曰治典，以经邦国，以治官府，以纪万民；二曰教典，以安邦国，以教官府，以扰万民；三曰礼典，以和邦国，以统百官，以谐万民；四曰政典，以平邦国，以正百官，以均万民；五曰刑典，以诘邦国，以刑百官，以纠万民；六曰事典，以富邦国，以任百官，以生万民。以八法治官府：一曰官属，以举邦治；二曰官职，以辨邦治；三曰官联，以会官治；四曰官常，以听官治；五曰官成，以经邦治；六曰官法，以正邦治；七曰官刑，以纠邦治；八曰官计，以弊邦治。以八则治都鄙：一曰祭祀，以驭其神；二曰法则，以驭其官；三曰、废置，以驭其吏；四曰禄位，以驭其士；五曰、赋贡，以驭其用；六曰礼俗，以驭其民；七曰、刑赏，以驭其威；八曰田役，以驭其众。以八柄诏王驭群臣：一曰爵，以驭其贵；二曰禄，以驭其富；三曰予，以驭其幸；四曰置，以驭其行；五曰生，以驭其福；六曰夺，以驭其贫；七曰废，以驭其罪；八曰诛，以驭其过。以八统诏王驭万民：一曰亲亲，二曰敬故，三曰进贤，四曰使能，五曰保庸，六曰尊贵，七曰达吏，八曰礼宾。以九职任万民：一曰三农，生九谷；二曰园圃，毓草木；三曰虞衡，作山泽之材；四曰薮牧，养蕃鸟兽；五曰百工，饬化八材；六曰商贾，阜通货贿；七曰嫔妇，化治丝枲；八曰臣妾，聚敛疏材；九曰闲民，无常职，转移执事。以九赋敛财贿：一曰邦中之赋，二曰四郊之赋，三曰邦甸之赋，四曰家削之赋，五曰邦县之赋，六曰邦都之赋，七曰关市之赋，八曰山泽之赋，九曰币余之赋。以九式均节财用：一曰祭祀之式，二曰宾客之式，三曰丧荒之式，四曰羞服之式，五曰工事之式，六曰币帛之式，七曰刍秣之式，八曰匪颁之式，九曰好用之式。以九贡致邦国之用，一曰祀贡，二曰嫔贡，三曰器贡，四曰币贡，五曰材贡，六曰货贡，七曰服贡，八曰斿贡，九曰物贡。以九两系邦国之民，一曰牧，以地得民；二曰长，以贵得民；三曰师，以贤得民；四曰儒，以道得民；五曰宗，以族得民；六曰主，以利得民；七曰吏，以治得民；八曰友，以任得民；九曰薮，以富得民。正月之吉，始和，布治于邦国都鄙，乃县治象之法于象魏，使万民观治象，挟日而敛之。乃施典于邦国，而建其牧，立其监，设其参，傅其伍，陈其殷，置其辅。乃施则于都鄙，而建其长，立其两，设其伍，陈其殷，置其辅。乃施法于官府，而建其正，立其贰，设其考，陈其殷，置其辅。凡治，以典待邦国之治，以则待都鄙之治，以法待官府之治，以官成待万民之治，以礼待宾客之治。祀五帝，则掌百官之誓戒与其具修。前期十日，帅执事而卜日，遂戒。及执事，视涤濯。及纳亨，赞王牲事。及祀之日，赞玉币爵之事。祀大神示亦如之。享先王亦如之。赞玉。凡玉爵。大朝觐会同，赞玉币、玉献、玉几、玉爵。大丧，赞赠玉含玉。作大事，则戒于百官，赞王命。王视治朝，则赞听治。视四方之听朝亦如之。凡邦之小治，则冢宰听之。待四方之宾客之小治。岁终，则令百官府各正其治，受其会，听其致事，而诏王废置。三岁，则大计群吏之治而诛赏之。
小宰之职，掌建邦之宫刑，以治王宫之政令，凡宫之纠禁。掌邦之六典、八法、八则之贰，以逆邦国都鄙官府之治。执邦之九贡、九赋、九式之贰，以均财节邦用。以官府之六叙正群吏：一曰以叙正其位，二曰以叙进其治，三曰以叙作其事，四曰以叙制其食，五曰以叙受其会，六曰以叙听其情。以官府之六属举邦治：一曰天官，其属六十，掌邦治，大事则从其长，小事则专达；二曰地官，其属六十，掌邦教，大事则从其长，小事则专达；三曰春官，其属六十，掌邦礼，大事则从其长，小事则专达；四曰夏官，其属六十，掌邦政，大事则从其长，小事则专达；五曰秋官，其属六十，掌邦刑，大事则从其长，小事则专达；六曰冬官，其属六十，掌邦事，大事则从其长，小事则专达。以官府之六职，辨邦治：一曰治职，以平邦国，以均万民，以节财用；二曰教职，以安邦国，以宁万民，以怀宾客；三曰礼职，以和邦国，以谐万民，以事鬼神；四曰政职，以服邦国，以正万民，以聚百物；五曰刑职，以诘邦国，以纠万民，以除盗贼；六曰事职，以富邦国，以养万民，以生百物。以官府之六联合邦治：一曰祭祀之联事，二曰宾客之联事，三曰丧荒之联事，四曰军旅之联事，五曰田役之联事，六曰敛弛之联事。凡小事皆有联。以官府之八成经邦治：一曰听政役以比居，二曰听师田以简稽，三曰听闾里以版图，四曰听称责以傅别，五曰听禄位以礼命，六曰听取予以书契，七曰听卖买以质剂，八曰听出入以要会。以听官府之六计，弊群吏之治：一曰廉善，二曰廉能，三曰廉敬，四曰廉正，五曰廉法，六曰廉辨。以法掌祭祀、朝觐、会同、宾客之戒具，军旅、田役、丧荒亦如之。七事者，令百官府共其财用，治其施舍，听其治讼。凡祭祀，赞王币爵之事，祼将之事。凡宾客，赞祼，凡受爵之事，凡受币之事。丧荒，受其含襚币玉之事。月终，则以官府之叙受群吏之要，赞蒙宰受岁会。岁终，则令群吏致事。正岁，帅治官之属而观治象之法，徇以木铎，曰：不用法者，国有常刑。乃退，以宫刑宪禁于王宫，令于百官府曰：各修乃职，考乃法，待乃事，以听王命。其有不共，则国有大刑。
宰夫之职，掌治朝之法，以正王及三公六卿大夫群吏之位，掌其禁令，叙群吏之治，以待宾客之令，诸臣之复，万民之逆。掌百官府之征令，辨其八职：一曰正，掌官法以治要；二曰师，掌官成以治凡；三曰司，掌官法以治目；四曰旅，掌官常以治数；五曰府，掌官契以治藏；六曰史，掌官书以赞治；七曰胥，掌官叙以治叙；八曰徒，掌官令以征令。掌治法以考百官府群都县鄙之治，乘其财用之出入。凡失财用物辟名者，以官刑诏蒙宰而诛之，其足用长财善物者，赏之。以式法掌祭祀之戒具，与其荐羞，从大宰而视涤濯。凡礼事，赞小宰比官府之具。凡朝觐会同宾客，以牢礼之法，掌其牢礼委积、膳献饮食，宾赐之飧牵，与其陈数。凡邦之吊事，掌其戒令，与其币器财用，凡所共者。大丧小丧，掌小官之戒令，帅执事而治之。三公六卿之丧，与职丧帅官有司而治之。凡诸大夫之丧，使其旅帅有司而治之。岁终，则令群吏正岁会；月终则令正月要；旬终，则令正日成，而以考其治。治不以时举者，以告而诛之。正岁，则以法警戒群吏，令修宫中之职事，书其能者与其良者，而以告于上。
宫正掌王宫之戒令纠禁，以时比宫中之官府次舍之众寡，为之版以待，夕击柝而比之。国有故，则令宿，其比亦如之。辨外内而时禁，稽其功绪，纠其德行，几其出入，均其稍食，去其淫怠与其奇邪之民，会其什伍而教之道艺。月终则会其稍食，岁终则会其行事。凡邦之大事，令于王宫之官府次舍，无去守而听政令。春秋以木铎修火禁。凡邦之事跸宫中庙中，则执烛。大丧，则授庐舍，辨其亲疏贵贱之居。
宫伯掌王宫之士庶子，凡在版者，掌其政令，行其秩叙，作其徒役之事，授八次八舍之职事。若邦有大事作宫众，则令之。月终则均秩，岁终则均叙，以时颁其衣裘，掌其诛赏。
膳夫掌王之食饮膳羞，以养王及后世子。凡王之馈，食用六谷，膳用六牲，饮用六清，羞用百有二十品，珍用八物，酱用百有二十瓮。王日一举，鼎十有二，物皆有俎，以乐侑食，膳夫授祭，品尝食，王乃食。卒食，以乐彻于造。王齐，日三举，大丧则不举，大荒则不举，大札则不举，天地有灾则不举，邦有大故则不举。王燕食，则奉膳赞祭。凡王祭祀，宾客食，则彻王之胙俎。凡王之稍事，设荐脯醢。王燕饮酒，则为献主。掌后及世子之膳羞，凡肉修之颁赐，皆掌之。凡祭祀之致福者，受而膳之。以挚见者亦如之。岁终，则会，唯王及后世子之膳不会。
庖人掌共六畜六兽六禽，辨其名物，凡其死生鲜薧之物，以共王之膳，与其荐羞之物，及后、世子之膳羞。共祭祀之好羞，共丧纪之庶羞，宾客之禽献。凡令禽献，以法授之，其出入亦如之。凡用禽献，春行羔豚，膳膏香；夏行腒鱐，膳膏臊；秋行犊麛，膳膏腥；冬行鲜羽，膳膏膻。岁终则会，唯王及后之膳禽不会。
内饔掌王及后、世子膳羞之割亨煎和之事，辨体名肉物，辨百品味之物。王举，则陈其鼎俎，以牲体实之，选百羞酱物珍物以俟馈。共后及世子之膳羞。辨腥臊膻香之不可食者。牛夜鸣则庮；羊泠毛而毳，膻；犬赤股而躁，臊；鸟皫色而沙鸣，貍；豕盲视而交睫，腥；马黑脊而般臂，蝼。凡宗庙之祭祀，掌割亨之事。凡燕饮食亦如之。凡掌共羞、修刑、脢胖、骨鱐，以待共膳。凡王之好赐肉修，则饔人共之。
外饔掌外祭祀之割亨，共其脯修刑脢，陈其鼎俎，实之牲体鱼腊。凡宾客之飧饔飨食之事，亦如之。邦飨耆老孤子，则掌其割亨之事。飨士庶子亦如之。师役，则掌共其献赐脯肉之事。凡小丧纪，陈其鼎俎而实之。
亨人掌共鼎镬，以给水火之齐。职外内饔之爨亨煮，辨膳羞之物。祭祀，共大羹铏羹，宾客亦如之。
甸师掌帅其属而耕耨王藉，以时入之，以共齍盛。祭祀共萧茅，共野果蓏之荐。丧事，代王受眚灾。王之同姓有罪，则死刑焉。帅其徒以薪蒸，役外内饔之事。兽人掌罟田兽，辨其名物。冬献狼，夏献麋，春秋献兽物。时田，则守罟。及弊田，令禽注于虞中。凡祭祀丧纪、宾客，共其死兽生兽。凡兽入于腊人，皮毛筋骨入于玉府。凡田兽者，掌其政令。渔人掌以时渔为梁，春献王鲔。辨鱼物为鲜薧，以共王膳羞。凡祭祀、宾客、丧纪，共其鱼之鲜薧。凡渔者，掌其政令。凡渔征，入于玉府。
鳖人掌取互物，以时簎鱼鳖龟蜃凡貍物。春献鳖蜃，秋献龟鱼。祭祀共螷蠃蚳，以授醢人，掌凡邦之簎事。
腊人，掌乾肉，凡田兽之脯腊脢胖之事。凡祭祀，共豆脯，荐脯、脢胖，凡腊物。宾客、丧纪，共其脯腊，凡乾肉之事。

周礼卷第二
天官冢宰下
医师掌医之政令，聚毒药以共医事。凡邦之有疾病者、疕疡者造焉，则使医分而治之。岁终，则稽其医事，以制其食：十全为上，十失一次之，十失二次之，十失三次之，十失四为下。
食医掌和王之六食、六饮、六膳、百羞、百酱、八珍之齐。凡食齐视春时，羹齐视夏时，酱齐视秋时，饮齐视冬时。凡和，春多酸，夏多苦，秋多辛，冬多咸，调以滑甘。凡会膳食之宜，牛宜稌，羊宜黍，豕宜稷，犬宜粱，鴈宜麦，鱼宜苽。凡君子之食，恒放焉。
疾医掌养万民之疾病。四时皆有疠疾，春时有痟首疾，夏时有痒疥疾，秋时有疟寒疾，冬时有嗽上气疾。以五味、五谷、五药养其病，以五气、五声、五色视其死生，两之以九窍之变，参之以九藏之动。凡民之有疾病者，分而治之。死终，则各书其所以，而入于医师。
疡医掌肿。疡、溃疡、金疡、折疡之祝药刮杀之齐。凡疗疡，以五毒攻之，以五气养之，以五药疗之，以五味节之。凡药，以酸养骨，以辛养筋，以咸养脉，以苦养气，以甘养肉，以滑养窍。凡有疡者，受其药焉。
兽医掌疗兽病，疗兽疡。凡疗兽病，灌而行之，以节之，以动其气，观其所发而养之。凡疗兽疡，灌而刮之，以发其恶，然后药之，养之、食之。凡兽之有病者，有疡者，使疗之，死则计其数以进退之。
酒正掌酒之政令，以式法授酒材。凡为公酒者，亦如之。辨五齐之名：一曰泛齐，二曰醴齐，三曰盎齐，四曰缇齐，五曰沈齐。辨三酒之物：一曰事酒，二曰昔酒，三曰清酒。辨四饮之物：一曰清，二曰医，三曰浆，四曰酏。掌其厚薄之齐，以共王之四饮三酒之馔，及后、世子之饮与其酒。凡祭祀，以法共五齐三酒，以实八尊。大祭三贰，中祭再贰，小祭壹贰，皆有酌数。唯齐酒不贰，皆有器量。共宾客之礼酒，共后之致饮于宾客之礼，医酏糟，皆使其士奉之。凡王之燕饮酒，共其计，酒正奉之。凡飨士庶子，飨耆老孤子，皆共其酒，无酌数。掌酒之赐颁，皆有法以行之。凡有秩酒者，以书契授之。酒正之出，日入其成，月入其要，小宰听之。岁终则会，唯王及后之饮酒不会。以酒式诛赏。
酒人掌为五齐三酒，祭祀，则共奉之，以役世妇。共宾客之礼酒，饮酒而奉之。凡事，共酒而入于酒府。凡祭祀，共酒以往，宾客之陈酒，亦如之。
浆人掌共王之六饮：水、浆、醴、凉、医、酏，入于酒府。共宾客之稍礼，共夫人致饮于宾客之礼，清醴、医酏糟而奉之。凡饮，共之。
凌人掌冰。正岁十有二月，令斩冰，三其凌。春始治鉴，凡外内饔之膳羞鉴焉。凡酒浆之酒醴，亦如之。祭祀，共冰鉴。宾客，共冰。大丧，共夷盘冰。夏，颁冰，掌事。秋，刷。
笾人掌四笾之实。朝事之笾，其实𫜑、蕡、白、黑、形盐、脢、鲍、鱼、鱐。馈食之笾，其实枣、栗、桃、乾䕩、榛实。加笾之实，菱、芡、栗、脯，菱、芡、栗、脯。羞笾之实，糗饵、粉糍。凡祭祀，共其笾荐羞之实。丧事及宾客之事，共其荐笾、羞笾。为王及后、世子，共其内羞。凡笾事，掌之。醢人掌四豆之。实。朝事，之。豆，其实。韭菹、醓醢，昌本、麋臡，菁菹、鹿臡，茆菹、麋臡。馈食之豆，其实葵菹、蠃醢，脾析、螷醢，蜃、蚳醢，豚拍、鱼醢。加豆之实，芹菹、兔醢，深蒲、醓醢，箈菹、鴈醢，笋菹、鱼醢。羞豆之实，酏食、糁食。凡祭祀，共荐羞之豆实。宾客、丧纪，亦如之。为王及后、世子，共其内羞。王举，则共醢六十瓮，以五齐、七醢、七菹、三臡实之。宾客之礼，共醢五十瓮。凡事，共醢。
醯人掌。共五齐七菹，凡醯物以共祭祀之齐菹，凡醯酱之物，宾客，亦如之。王举，则共齐菹。醯物六十瓮，共后及世子之酱、齐菹。宾客之礼，共醯五十瓮。凡事，共醯。盐人掌，盐之政令，以共百事，之盐。祭祀，共其苦盐、散盐。宾客，共其形盐、散盐。王之膳羞，共饴盐。后及世子，亦如之。凡齐事，煮盬以待戒令。
幂人掌共巾幂。祭祀，以疏布巾幂八尊，以画布巾幂六彝。凡王巾，皆黼。
宫人掌王之六寝之修，为其井偃，除其不蠲，去其恶臭，共王之沐浴。凡寝中之事，埽除，执烛，共𬬻炭。凡劳事，四方之舍事，亦如之。
掌舍掌王之，会同之。舍，设梐枑再重，设车宫辕门，为坛𭏸宫、棘门。为帷宫，设旌门。无宫，则共人门。凡舍事，则掌之。
幕人掌帷、幕、幄、帟、绶之事。凡朝觐、会同、军旅、田役、祭祀，共其帷、幕、幄、帟、绶。大丧，共帷、幕、帟、绶。三公及卿、大夫之丧，共其帟。
掌次掌王次之法，以待张事。王大旅上帝，则张毡案，设皇邸。朝日，祀五帝，则张大次、小次，设重帟、重案。合诸侯，亦如之。师、田，则张幕，设重帟、重案。诸侯朝觐、会同，则张大次、小次。师田，则张幕、设案。孤卿有邦事，则张幕。设案。凡丧，王则张帟，王重，诸侯再重，孤卿大夫不重。凡祭祀，张其旅幕，张尸次。射，则张耦次。掌凡邦之张事。
大府掌九贡、九赋、九功之贰，以受其货贿之入，颁其货于受藏之府，颁其贿于受用之府。凡官府、都鄙之吏，及执事者，受财用焉。凡颁财，以式法授之。关市之赋，以待王之膳服；邦中之赋，以待宾客；四郊之赋，以待稍秣；家削之赋，以待匪颁；邦甸之赋，以待工事；邦县之赋，以待币帛；邦都之赋，以待祭祀；山泽之赋，以待丧纪；币余之赋，以待赐予。凡邦国之贡，以待吊用。凡万民之贡，以充府库。凡式贡之余财，以共玩好之用。凡邦之赋用，取具焉。岁终，则以货贿之入出会之。玉府掌王之金玉、玩好、兵器，凡良货贿之藏。共王之服玉、佩玉、珠玉。王齐，则共食玉。大丧，共含玉，复衣裳，角枕、角柶。掌王之燕衣服、衽席、床笫，凡亵器。若合诸侯，则共珠盘、玉敦。凡王之献金玉、兵器、文织、良货贿之物，受而藏之。凡王之好赐，共其货贿。
内府掌受九贡、九赋、九功之货贿、良兵、良器，以待邦之大用。凡四方之币献之金玉、齿革、兵器，凡良货贿入焉。凡适四方使者，共其所受之物而奉之。凡王及冢宰之好赐予，则共之。外府，掌邦布之。入出，以共百物，而待邦之用，凡有法者。共王及后、世子之衣服之用。凡祭祀、宾客、丧纪、会同、军旅，共其财用之币赍赐予之财用。凡邦之小用，皆受焉。岁终，则会，唯王及后之服不会。
司会掌邦之六典、八法、八则之贰，以逆邦国、都鄙、官府之治。以九贡之法致邦国之财用；以九赋之法令田野之财用；以九功之法，令民职之财用；以九式之法，均节邦之财用。掌国之官府、郊野、县都之百物财用，凡在书契版图者之贰，以逆群吏之治，而听其会计。以参互考日成，以月要考月成，以岁会考岁成，以周知四国之治，以诏王及冢宰废置。
司书掌邦之六典、八法、八则、九职、九正、九事，邦中之版，土地之图，以周知入出百物，以叙其财，受其币，使入于职币。凡上之用财用，必考于司会。三岁，则大计群吏之治，以知民之财。器械之数，以知田野、夫家、六畜之数，以知山林、川泽之数，以逆群吏之征令。凡税敛，掌事者受法焉。及事成，则入要贰焉。凡邦治，考焉。
职内掌邦之赋入，辨其财用之物，而执其总，以贰官府、都鄙之财入之数，以逆邦国之赋用。凡受财者，受其贰令而书之。及会，以逆职岁与官府财用之出，而叙其财，以待邦之移用。
职岁掌邦之赋出，以贰官府、都鄙之财出赐之数，以待会计、而考之。凡官府、都鄙、群吏之出财用，受式法于职岁。凡上之赐予，以叙与职币授之。及会，以式法赞逆。会。
职币掌式法，以敛官府、都鄙与凡用邦财者之币，振掌事者之余财，皆辨其物而奠其录，以书楬之，以诏上之小用赐予。岁终，则会其出。凡邦之会事，以式法赞之。
司裘掌为大裘，以共王祀天之服。中秋，献良裘，王乃行羽物。季秋，献功裘，以待颁赐。王大射，则共虎侯、熊侯、豹侯，设其鹄。诸侯，则共熊侯、豹侯，卿大夫则共麋侯，皆设其鹄。大丧，𫷷裘，饰皮车。凡邦之皮事，掌之。岁终，则会，唯王之裘与其皮事不会。
掌皮掌秋敛皮，冬敛革，春献之。遂以式法颁皮革于百工，共其毳毛为毡，以待邦事。岁终，则会其财赍。
内宰掌书版图之法，以治王内之政令，均其稍食，分其人民以居之。以阴礼教六宫，以阴礼教九嫔，以妇职之法教九御，使各有属，以作二事，正其服，禁其奇邪，展其功绪。大祭祀，后祼献则赞，瑶爵亦如之。正后之服位，而诏其礼乐之仪，赞九嫔之礼事。凡宾客之祼献、瑶爵皆赞。致后之宾客之礼。凡丧事，佐后使治外内命妇，正其服位。凡建国，佐后立市，设其次，置其叙，正其肆，陈其货贿，出其度量淳制，祭之以阴礼。中春，诏后帅外内命妇，始蚕于北郊，以为祭服。岁终，则会内人之稍食，稽其功事。佐后而受献功者，比其小大与其粗良，而赏罚之。会内宫之财用。正岁，均其稍食，施其功事，宪禁令于王之北宫，而纠其守。上春，诏王后帅六宫之人，而生穜稑之种，而献之于王。
内小臣掌王后之命，正其服位。后出入，则前驱。若有祭祀、宾客、丧纪，则摈。诏后之礼事，相九嫔之礼事，正内人之礼事，彻后之俎。后有好事于四方，则使往；有好令于卿大夫，则亦如之。掌王之阴事、阴令。阍人掌守王宫之中门之禁，丧服凶器不入宫，潜服贼器不入宫，奇服怪民不入宫。凡内人公器、宾客，无帅，则几其出入，以时启闭。凡外内命夫命妇出入，则为之辟。掌埽门庭。大祭祀、丧纪之事，设门燎，跸宫门、庙门。凡宾客，亦如之。
寺人掌王之内人，及女宫之戒令，相道其出入之事而纠之。若有丧纪、宾客、祭祀之事，则帅女宫而致于有司，佐世妇治礼事。掌内人之禁令。凡内人吊临于外，则帅而往，立于其前而诏相之。
内竖掌内外之通令，凡小事。若有祭祀、宾客、丧纪之事，则为内人跸。王后之丧，迁于宫中，则前跸。及葬，执亵器以从遣车。
九嫔掌妇学之法，以教九御。妇德、妇言、妇容、妇功，各帅其属，而以时御叙于王所。凡祭祀，赞玉齍，赞后荐，彻豆笾。若有宾客，则从后。大丧，帅叙哭者，亦如之。
世妇掌祭祀、宾客、丧纪之事，帅女宫而濯摡，为齍盛。及祭之日，莅陈女宫之具，凡内羞之物。掌吊临于卿大夫之丧。
女御掌御叙于王之燕寝，以岁时献功事。凡祭祀，赞世妇。大丧，掌沐浴。后之丧，持翣。从世妇而吊于卿大夫之丧。
女祝掌王后之内祭祀，凡内祷祠之事。掌以时招梗、禬禳之事，以除疾殃。
女史掌王后之礼职，掌内治之贰，以诏后治内政，逆内宫，书内令。凡后之事，以礼从。
典妇。功掌妇式之法，以授。嫔妇及内人女功之事，赍。凡授嫔妇功，及秋献功，辨其苦良，比其小大而贾之，物书而楬之，以共王及后之用，颁之于内府。
典丝掌丝入，而辨其物，以其贾楬之。掌其藏与其出，以待兴功之时。颁丝于外内工，皆。以物授之。凡上之赐予，亦如之。及献功，则受良功而藏之，辨其物而书其数，以待有司之政令，上之赐予。凡祭祀，共黼画组就之物。丧纪，共其丝纩组文之物。凡饰邦器者，受文织丝组焉。岁终，则各以其物会之。
典枲掌布、缌、缕、纻之麻、草之物，以待时颁功而授赍。及献功，受苦功，以其贾楬而藏之，以待时颁。颁衣服授之。赐予，亦如之。岁终，则各以其物会之。
内司服掌王后之六服：袆衣、揄狄、阙狄、鞠衣、展衣、缘衣、素沙。辨外内命妇之服，鞠衣、展衣、缘衣、素沙。凡祭祀、宾客，共后之衣服及九嫔世妇。凡命妇，共其衣服。共丧衰，亦如之。后之丧，共其衣服，凡内具之物。
缝人掌王宫之缝线之事，以役女御，以缝王及后之衣服。丧，缝棺饰焉，衣翣柳之材。掌凡内之缝事。染人。掌染丝。帛。凡染，春暴练，夏𫄸玄，秋染夏，冬献，功。掌凡染事。追师。掌王后之首服，为副，编、次，追衡笄，为九嫔，及外内命妇之首服，以待祭祀、宾客。丧纪，共笄绖，亦如之。屦人掌王及后之服屦，为赤舄、黑舄、赤𫄷、黄𫄷、青句素、屦、葛屦。辨外内命夫命妇之命屦、功屦、散屦。凡四时之祭祀，以宜服之。
夏采，掌大丧，以冕服复于大祖，以乘车建绥复于四郊。

周礼卷第三
地官司徒第二
惟王建国，辨方正位，体国经野，设官分职，以为民极。乃立地官司徒，使帅其属而掌邦教，以佐王安扰邦国。教官之属：
大司徒，卿一人；小司徒，中大夫二人；乡师，下大夫四人，上士八人，中士十有六人，旅下士三十有二人，府六人，史十有二人，胥十有二人，徒百有二十人。
乡老，二乡则公一人。乡大夫，每乡卿一人。州长，每州中大夫一人。党正，每党下大夫一人。族师，每族上士一人。闾胥，每闾中士一人。比长，五家下士一人。
封人，中士四人，下士八人，府二人，史四人，胥六人，徒六十人。
鼓人，中士六人，府二人，史二人，徒二十人。
舞师，下士二人，胥四人，舞徒四十人。牧人，下士六人，府一人，史二人，徒六十人。
牛人，中士二人，下士四人，府二人，史四人，胥二十人，徒二百人。
充人，下士二人，史二人，胥四人，徒四十人。
载师，上士二人，中士四人，府二人，史四人，胥六人，徒六十人。
闾师，中士二人，史二人，徒二十人。
县师，上士二人，中士四人，府二人，史四人，胥八人，徒八十人。
遗人，中士二人，下士四人，府二人，史四人，胥四人，徒四十人。
均人，中士二人，下士四人，府二人，史四人，胥四人，徒四十人。
师氏，中大夫一人，上士二人，府二人，史二人，胥十有二人，徒百有二十人。
保氏，下大夫一人，中士二人，府二人，史二人，胥六人，徒六十人。
司谏，中士二人，史二人，徒二十人。
司救，中士二人，史二人，徒二十人。
调人，下士二人，史二人，徒十人。
媒氏，下士二人，史二人，徒十人。
司市，下大夫二人，上士四人，中士八人，下士十有六人，府四人，史八人，胥十有二人，徒百有二十人。
质人，中士二人，下士四人，府二人，史四人，胥二人，徒二十人。
廛人，中士二人，下士四人，府二人，史四人，胥二人，徒二十人。
胥师，二十肆则一人，皆二史。贾师，二十肆则一人，皆二史。司虣，十肆则一人。司稽，五肆则一人。胥，二肆则一人。肆长，每肆则一人。
泉府，上士四人，中士八人，下士十有六人，府四人，史八人，贾八人，徒八十人。
司门，下大夫二人，上士四人，中士八人，下士十有六人，府二人，史四人，胥四人，徒四十人。每门下士二人，府一人，史二人，徒四人。
司关，上士二人，中士四人，府二人，史四人，胥八人，徒八十人。每关下士二人，府一人，史二人，徒四人。
掌节，上士二人，中士四人，府二人，史四人，胥二人，徒二十人。遂人，中大夫二人。遂师，下大夫四人，上士八人，中士十有六人，旅下士三十有二人，府四人，史十有二人，胥十有二人，徒百有二十人。
遂大夫，每遂中大夫一人。县正，每县下大夫一人。鄙师，每鄙上士一人。酂长，每酂中士一人。里宰，每里下士一人。邻长，五家则一人。旅师，中士四人，下士八人，府二人，史四人，胥八人，徒八十人。
稍人，下士四人，史二人，徒十有二人。
委人，中士二人，下士四人，府二人，史四人，徒四十人。土均，上士二人，中士四人，下士八人，府二人，史四人，胥四人，徒四十人。
草人，下士四人，史二人，徒十有二人。
稻人，上士二人，中士四人，下士八人，府二人，史四人，胥十人，徒百人。
土训，中士二人，下士四人，史二人，徒八人。诵训，中士二人，下士四人，史二人，徒八人。
山虞，每大山中士四人，下士八人，府二人，史四人，胥八人，徒八十人；中山下士六人，史二人，胥六人，徒六十人；
小山下士二人，史一人，徒二十人。
林衡，每大林麓下士十有二人，史四人，胥十有二人，徒百有二十人；中林麓，如中山之虞；小林麓，如小山之虞。
川衡，每大川下士十有二人，史四人，胥十有二人，徒百有二十人；中川下士六人，史二人，胥六人，徒六十人；
小川下士二人，史一人，徒二十人。
泽虞，每大泽大薮，中士四人，下士八人，府二人，史四人，胥八人，徒八十人；中泽中薮如中川之衡，小泽小薮如小川之衡。
迹人，中士四人，下士八人，史二人，徒四十人。
矿人，中士二人，下士四人，府二人，史二人，胥四人，徒四十人。
角人，下士二人，府一人，徒八人。
羽人，下士二人，府一人，徒八人。掌葛，下士二人，府一人，史一人，胥二人，徒二十人。
掌染草，下士二人，府一人，史二人，徒八人。
掌炭，下士二人，史二人，徒二十人。
掌荼，下士二人，府一人，史一人，徒二十人。
掌蜃，下士二人，府一人，史一人，徒八人。
囿人，中士四人，下士八人，府二人，胥八人，徒八十人。
场人，每场下士二人，府一人，史一人，徒二十人。
廪人，下大夫二人，上士四人，中士八人，下士十有六人，府八人，史十有六人，胥三十人，徒三百人。舍人，上士二人，中士四人，府二人，史四人，胥四人，徒四十人。
仓人，中士四人，下士八人，府二人，史四人，胥四人，徒四十人。
司禄，中士四人，下士八人，府二人，史四人，徒四十人。
司稼，下士八人，史四人，徒四十人。舂人，奄二人，女舂抌二人，奚五人。
饎人。奄二人，女饎八人，奚四十人。槁人。奄八人，女槁每奄二人，奚五人。
大司徒之职，掌建邦之土地之图，与其人民之数，以佐王安扰邦国。以天下土地之图，周知九州之地域广轮之数，辨其山林川泽丘陵坟衍原隰之名物，而辨其邦国都鄙之数，制其畿疆而沟封之，设其社稷之𭏸而树之田主，各以其野之所宜木，遂以名其社与其野。以土会之法，辨五地之物生：一曰山林，其动物宜毛物，其植物宜皂物，其民毛而方。二曰川泽，其动物宜鳞物，其植物宜膏物，其民黑而津。三曰丘陵，其动物宜羽物，其植物宜核物，其民专而长。四曰坟衍，其动物宜介物，其植物宜荚物，其民晳而瘠。五曰原隰，其动物宜裸物，其植物宜丛物，其民丰肉而庳。因此五物者民之常，而施十有二教焉。一曰以祀礼教敬，则民不苟。二曰以阳礼教让，则民不争。三曰以阴礼教亲，则民不怨。四曰以乐礼教和，则民不乖。五曰以仪辨等，则民不越。六曰以俗教安，则民不愉。七曰以刑教中，则民不虣。八曰以誓教恤，则民不怠。九曰以度教节，则民知足。十曰以世事教能，则民不失职。十有一曰以贤制爵，则民慎德。十有二曰以庸制禄，则民兴功。以土宜之法，辨十有二土之名物，以相民宅而知其利害，以阜人民，以蕃鸟兽，以毓草木，以任土事。辨十有二壤之物，而知其种，以教稼穑树艺。以土均之法，辨五物九等，制天下之地征，以作民职，以令地贡，以敛财赋，以均齐天下之政。以土圭之法测土深，正日景，以求地中。日南则景短、多暑，日北则景长、多寒，日东则景夕、多风，日西则景朝多阴。日至之景，尺有五寸，谓之地中，天地之所合也，四时之所交也，风雨之所会也，阴阳之所和也，然则百物阜安，乃建王国焉，制其畿方千里而封树之。凡建邦国，以土圭土其地而制其域，诸公之地，封疆方五百里，其食者半；诸侯之地，封疆方四百里，其食者参之一；诸伯之地，封疆方三百里，其食者参之一；诸子之地，封疆方二百里，其食者四之一；诸男之地，封疆方百里，其食者四之一。凡造都鄙，制其地域而封沟之，以其室数制之，不易之地家百亩，一易之地家二百亩，再易之地家三百亩。乃分地职，奠地守，制地贡，而颁职事焉，以为地法而待政令。以荒政十有二聚万民：一曰散利，二曰薄征，三曰缓刑，四曰弛力，五曰舍禁，六曰去几，七曰眚礼，八曰杀哀，九曰蕃乐，十曰多昏，十有一曰索鬼神，十有二曰除盗贼。以保息六养万民：一曰慈幼，二曰养老，三曰振穷，四曰恤贫，五曰宽疾，六曰安富。以本俗六安万民：一曰美宫室，二曰族坟墓，三曰联兄弟，四曰联师儒，五曰联朋友，六曰同衣服。正月之吉，始和，布教于邦国都鄙，乃县教象之法于象魏，使万民观教象，挟日而敛之。乃施教法于邦国都鄙，使之各以教其所治民。令五家为比，使之相保。五比为闾，使之相受；四闾为族，使之相葬。五族为党，使之相救。五党为州，使之相赒。五州为乡，使之相宾。颁职事十有二于邦国都鄙，使以登万民。一曰稼穑，二曰树艺，三曰作材，四曰阜蕃，五曰饬材，六曰通财，七曰化材，八曰敛材，九曰生材，十曰学艺，十有一曰世事，十有二曰服事。以乡三物教万民而宾兴之：一曰六德，知、仁、圣、义、忠、和；二曰六行，孝、友、睦、姻、任、恤；三曰六艺，礼、乐、射、御、书、数。以乡八刑纠万民：一曰不孝之刑，二曰不睦之刑，三曰不姻之刑，四曰不弟之刑，五曰不任之刑，六曰不恤之刑，七曰造言之刑，八曰乱民之刑。以五礼防万民之伪，而教之中；以六乐防万民之情，而教之和。凡万民之不服教而有狱讼者，与有地治者听而断之，其附于刑者归于士。祀五帝，奉牛牲，羞其肆。享先王亦如之。大宾客，令野修道委积。大丧，帅六乡之众庶，属其六引，而治其政令。大军旅，大田役，以旗致万民，而治其徒庶之政令。若国有大故，则致万民于王门，令无节者不行于天下。大荒大札，则令邦国移民、通财，舍禁弛力，薄征缓刑。岁终，则令教官正治而致事。正岁，令于教官曰：各共尔职，修乃事，以听王命。其有不正，则国有常刑。
小司徒之职，掌建邦之教法，以稽国中及四郊都鄙之夫家九比之数，以辨其贵贱老幼𬏦疾。凡征役之施舍，与其祭祀饮食丧纪之禁令。乃颁比法于六乡之大夫，使各登其乡之众寡，六畜、车辇，辨其物，以岁时入其数，以施政教，行征令。及三年则大比，大比则受邦国之比要，乃会万民之卒伍而用之。五人为伍，五伍为两，四两为卒，五卒为旅，五旅为师，五师为军。以起军旅，以作田役，以比追胥，以令贡赋。乃均土地，以稽其人民，而周知其数。上地家七人，可任也者家三人；中地家六人，可任也者二家五人；下地家五人，可任也者家二人。凡起徒役，毋过家一人，以其余为羡，唯田与追胥竭作。凡用众庶，则掌其政教，与其戒禁，听其辞讼，施其赏罚，诛其犯命者。凡国之大事，致民；大故，致余子。乃经土地而井牧其田野，九夫为井，四井为邑，四邑为丘，四丘为甸，四甸为县，四县为都，以任地事而令贡赋，凡税敛之事。乃分地域而辨其守，施其职而平其政。凡小祭祀，奉牛牲，羞其肆。小宾客，令野修道委积。大军旅，帅其众庶。小军旅，巡役，治其政令。大丧，帅邦役，治其政教。凡建邦国，立其社稷，正其畿疆之封。凡民讼，以地比正之；地讼，以图正之。岁终，则考其属官之治成而诛赏，令群吏正要会而致事。正岁，则帅其属而观教法之象，徇以木铎，曰：不用法者，国有常刑。令群吏宪禁令，修法纠职，以待邦治。及大比六乡四郊之吏，平教治，正政事，考夫屋及其众寡、六畜兵器，以待政令。乡师之职，各掌其所治乡之教，而听其治。以国比之法，以时稽其夫家众寡，辨其老幼贵贱𬏦疾、马牛之物，辨其可任者与其施舍者，掌其戒令纠禁，听其狱讼。大役，则帅民徒而至，治其政令。既役，则受州里之役要，以考司空之辟，以逆其役事。凡邦事，令作秩叙。大祭祀，羞牛牲，共茅借。大军旅、会同，正治其徒役，与其輂辇，戮其犯命者。大丧用役，则帅其民而至，遂治之。及葬，执纛以与匠师御柩而治役。及窆，执斧以莅匠师。凡四时之田，前期，出田法于州里，简其鼓铎旗物兵器，修其卒伍。及期，以司徒之大旗致众庶而陈之。以旗物辨乡邑而治其政令刑禁，巡其前后之屯，而戮其犯命者，断其争禽之讼。凡四时之征令有常者，以木铎徇于市朝。以岁时巡国及野，而赒万民之艰阨，以王命施惠。岁终，则考六乡之治，以诏废置。正岁，稽其乡器，比共吉凶二服，闾共祭器，族共丧器，党共射器，州共宾器，乡共吉凶礼乐之器。若国大比，则考教察辞，稽器展事，以诏诛赏。
乡大夫之职，各掌其乡之政教禁令。正月之吉，受教法于司徒，退而颁之于其乡吏，使各以教其所治，以考其德行，察其道艺。以岁时登其夫家之众寡，辨其可任者。国中自七尺以及六十，野自六尺以及六十有五，皆征之。其舍者，国中贵者、贤者、能者、服公事者、老者、疾者，皆舍。以岁时入其书。三年则大比，考其德行道艺，而兴贤者能者。
乡老及乡大夫帅其吏与其众寡，以礼礼宾之。厥明，乡老及乡大夫群吏，献贤能之书于王，王再拜受之，登于天府，内史贰之。退而以乡射之礼五物询众庶：一曰和，二曰容，三曰主皮，四曰和容，五曰兴舞。此谓使民兴贤，出使长之；使民兴能，入使治之。岁终，则令六乡之吏皆会政致事。正岁，令群吏考法于司徒以退，各宪之于其所治。国大询于众庶，则各帅其乡之众寡而致于朝。国有大故，则令民各守其闾，以待政令。以旌节辅令，则达之。
州长，各掌其州之教治政令之法。正月之吉，各属其州之民而读法，以考其德行道艺而劝之，以纠其过恶而戒之。若以岁时祭祀州社，则属其民而读法，亦如之。春秋以礼会民而射于州序。凡州之大祭祀大丧，皆莅其事。若国作民而师田行役之事，则帅而致之，掌其戒令与其赏罚。岁终，则会其州之政令。正岁，则读教法如初。三年大比，则大考州里，以赞乡大夫废兴。
党正各掌其党之政令教治。及四时之孟月吉日，则属民而读邦法，以纠戒之。春秋祭禜，亦如之。国索鬼神而祭祀，则以礼属民而饮酒于序，以正齿位。壹命齿于乡里，再命齿于父族，三命而不齿。凡其党之祭祀、丧纪、昏冠、饮酒，教其礼事，掌其禁戒。凡作民而师田行役，则以其法治其政事。岁终，则会其党政，帅其吏而致事。正岁，属民读法，而书其德行道艺。以岁时莅校比。及大比，亦如之。
族师，各掌其族之戒令政事。月吉，则属民而读邦法，书其孝弟睦姻有学者。春秋祭酺，亦如之。以邦比之法，帅四闾之吏，以时属民而校登其族之夫家众寡，辨其贵贱老幼𬏦疾可任者，及其六畜车辇。五家为比，十家为联；五人为伍，十人为联；四闾为族，八闾为联。使之相保相受，刑罚庆赏相及相共，以受邦职，以役国事，以相葬埋。若作民而师田行役，则合其卒伍，简其兵器，以鼓铎旗物帅而至，掌其治令戒禁刑罚。岁终，则会政致事。
闾胥，各掌其闾之征令。以岁时各数其闾之众寡，辨其施含。凡春秋之祭祀、役、政、丧纪之数，聚众庶。既比，则读法，书其敬敏任恤者。凡事，掌其比觥挞罚之事。
比长各掌其比之治。五家相受相和亲，有罪奇邪，则相及。徒于国中及郊，则从而授之。若徙于他，则为之旌节而行之。若无授无节，则唯圜土内之。
封人掌设王之社𭏸，为畿封而树之。凡封国，设其社稷之𭏸，封其四疆。造都邑之封域者，亦如之。令社稷之职。凡祭祀，饰其牛牲，设其楅衡，置其纼，共其水稿，歌舞牲及毛炮之豚。凡丧纪、宾客、军旅、大盟，则饰其牛牲。
鼓人掌教六鼓四金之音声，以节声乐，以和军旅，以正田役。教为鼓而辨其声用：以雷鼓鼓神祀，以灵鼓鼓社祭，以路鼓鼓鬼享，以鼖鼓鼓军事，以鼛鼓鼓役事，以晋鼓鼓金奏。以金𬭚和鼓，以金镯节鼓，以金铙止鼓，以金铎通鼓。凡祭祀百物之神，鼓兵舞帗舞者。凡军旅，夜鼓鼜，军动，则鼓其众。田役亦如之。救日月，则诏王鼓。大丧，则诏大仆鼓。
舞师掌教兵舞，帅而舞山川之祭祀；教帗舞，帅而舞社稷之祭祀；教羽舞，帅而舞四方之祭祀；教皇舞，帅而舞旱暵之事。凡野舞，则皆教之。凡小祭祀，则不兴舞。
牧人掌牧六牲而阜蕃其物，以共祭祀之牲牷。凡阳祀，用骍牲毛之；阴祀，用黝牲毛之；望祀，各以其方之色牲毛之。凡时祀之牲，必用牷物。凡外祭毁事，用庬可也。凡祭祀，共其牺牲，以授充人系之。凡牲不系者，共奉之。
牛人掌养国之公牛，以待国之政令。凡祭祀，共其享牛求牛，以授职人而刍之。凡宾客之事，共其牢礼积膳之牛；飨食宾射，共其膳羞之牛；军事，共其犒牛；丧事，共其奠牛。凡会同、军旅、行役，共其兵车之牛，与其牵徬，以载公任器。凡祭祀，共其牛牲之互，与其盆簝，以待事。
充人掌系祭祀之牲牷。祀五帝，则系于牢，刍之三月。享先王，亦如之。凡散祭祀之牲，系于国门，使养之。展牲，则告牲；硕牲，则赞。

周礼卷第四
地官司徒下
载师，掌任土之法，以物地事，授地职，而待其政令。以廛里任国中之地，以场圃任园地，以宅田、士田、贾田任近郊之地，以官田、牛田、赏田、牧田任远郊之地，以公邑之田任甸地，以家邑之田任稍地，以小都之田任县地，以大都之田任疆地。凡任地，国宅无征，园廛二十而一，近郊十一，远郊二十而三，甸稍、县都皆无过十二，唯其漆林之征二十而五。凡宅不毛者，有里布；凡田不耕者，出屋粟；凡民无职事者，出夫家之征，以时征其赋。
闾师，掌国中及四郊之人民六畜之数，以任其力，以待其政令，以时征其赋。凡任民，任农以耕事，贡九谷；任圃以树事，贡草木；任工以饬材事，贡器物；任商以市事，贡货贿；任牧以畜事，贡鸟兽；任嫔以女事，贡布帛；任衡以山事，贡其物；任虞以泽事，贡其物。凡无职者，出夫布。凡庶民不畜者，祭无牲；不耕者，祭无盛；不树者，无椁；不蚕者，不帛；不绩者，不衰。
县师掌邦国都鄙稍甸郊里之地域，而辨其夫家人民田莱之数，及其六畜车辇之稽。三年大比，则以考群吏，而以诏废置。若将有军旅会同田役之戒，则受法于司马，以作其众庶及马牛车辇，会其车人之卒伍，使皆备旗鼓兵器，以帅而至。凡造都邑，量其地，辨其物，而制其域，以岁时征野之赋贡。
遗人掌邦之委积，以待施惠；乡里之委积，以恤民之艰阨；门关之委积，以养老孤；郊里之委积，以待宾客；野鄙之委积，以待羁旅；县都之委积，以待凶荒。凡宾客会同师役，掌其道路之委积。凡国野之道，十里有庐，庐有饮食；三十里有宿，宿有路室，路室有委；五十里有市，市有侯馆，侯馆有积。凡委积之事，巡而比之，以时颁之。
均人掌均地政，均地守，均地职，均人民牛马车辇之力政。凡均力政，以岁上下，丰年则公旬用三日焉，中年则公旬用二日焉，无年则公旬用一日焉。凶札则无力政，无财赋，不收地守地职，不均地政。三年大比，则大均。
师氏掌以美诏王。以三德教国子：一曰至德，以为道本；二曰敏德，以为行本；三曰孝德，以知逆恶。教三行：一曰孝行，以亲父母；二曰友行，以尊贤良；三曰顺行，以事师长。居虎门之左，司王朝。掌国中失之事，以教国子弟。凡国之贵游子弟学焉。凡祭祀、宾客、会同、丧纪、军旅，王举则从。听治，亦如之。使其属帅四夷之隶，各以其兵服守王门之外，且跸。朝在野外，则守内列。
保氏掌谏王恶。而养国子以道，乃教之六艺：一曰五礼，二曰六乐，三曰五射，四曰五驭，五曰六书，六曰九数。乃教之六仪：一曰祭祀之容，二曰宾客之容，三曰朝廷之容，四曰丧纪之容，五曰军旅之容，六曰车马之容。凡祭祀、宾客、会同、丧纪、军旅，王举则从。听治亦如之。使其属守王闱。
司谏掌纠万民之德而劝之朋友，正其行而强之道艺，巡问而观察之，以时书其德行道艺，辨其能而可任于国事者，以考乡里之治，以诏废置，以行赦宥。
司救掌万民之邪恶过失而诛让之，以礼防禁而救之。凡民之有邪恶者，三让而罚，三罚而士加明刑，耻诸嘉石，役诸司空。其有过失者，三让而罚，三罚而归于圜土。凡岁时有天患民病，则以节巡国中及郊野，而以王命施惠。
调人掌司万民之难而谐和之。凡过而杀伤人者，以民成之，鸟兽亦如之。凡和难，父之雠，辟诸海外；兄弟之雠，辟诸千里之外；从父兄弟之雠，不同国。君之雠，视父，师长之雠视兄弟，主友之雠视从父兄弟。弗辟，则与之瑞节而以执之。凡杀人有反杀者，使邦国交雠之。凡杀人而义者，不同国，令勿雠，雠之则死。凡有斗怒者，成之；不可成者，则书之；先动者诛之。
媒氏，掌万民之判。凡男女自成名以上，皆书年月日名焉。令男三十而娶，女二十而嫁。凡娶判妻入子者，皆书之。中春之月，令会男女，于是时也，奔者不禁。若无故而不用令者，罚之。司男女之无夫家者而会之。凡嫁子娶妻，入币纯帛，无过五两。禁迁葬者与嫁殇者。凡男女之阴讼，听之于胜国之社；其附于刑者，归之于士。
司市，掌市之治教政刑量度禁令，以次叙分地而经市，以陈肆辨物而平市，以政令禁物靡而均市，以商贾阜财而行市，以量度成贾而征觌，以质剂结信而止讼，以贾民禁伪而除诈，以刑罚禁虣而去盗，以泉府同货而敛赊。大市曰𢈈而市，百族为主；朝市，朝时而市，商贾为主；夕市，夕时而市，贩夫贩妇为主。凡市入，则胥执鞭度守门，市之群吏平肆，展成奠贾，上旌于思次以令市，市师莅焉，而听大治大讼；胥师、贾师莅于介次，而听小治小讼。凡万民之期于市者，辟布者，量度者，刑戮者，各于其地之叙。凡得货贿六畜者，亦如之，三日而举之。凡治市之货贿六畜珍异，亡者使有，利者使阜，害者使亡，靡者使微。凡通货贿，以玺节出入之。国凶荒札丧，则市无征而作布。凡市伪饰之禁，在民者，十有二，在商者，十有二，在贾者，十有二，在工者，十有二。市刑，小刑宪罚，中刑徇罚，大刑扑罚，其附于刑者，归于士。国君过市，则刑人赦；夫人过市罚一幕；世子过市罚一帟；命夫过市罚一盖；命妇过市罚一帷。凡会同师役，市司帅贾师而从，治其市政，掌其卖觌之事。
质人掌成市之货贿、人民、牛马、兵器、珍异，凡卖觌者质剂焉，大市以质，小市以剂。掌稽市之书契，同其度量，壹其淳制，巡而考之，犯禁者举而罚之。凡治质剂者，国中一旬，郊二旬，野三旬，都三月，邦国期。期内听，期外不听。
廛人掌敛市絘布、总布、质布、罚布、廛布，而入于泉府。凡屠者敛其皮角筋骨，入于玉府。凡珍异之有滞者，敛而入于膳府。
胥师各掌其次之政令，而平其货贿，宪刑禁焉。察其诈伪饰行觌慝者而诛罚之，听其小治小讼而断之。
贾师各掌其次之货贿之治，辨其物而均平之，展其成而奠其贾，然后令市。凡天患，禁贵觌者，使有恒贾。四时之珍异亦如之。凡国之卖觌，各帅其属而嗣掌其月。凡师役会同亦如之。
司虣掌宪市之禁令，禁其斗嚣者，与其虣乱者，出入相陵犯者，以属游饮食于市者。若不可禁，则搏而戮之。
司稽掌巡市，而察其犯禁者，与其不物者而搏之。掌执市之盗贼以徇，且刑之。
胥各掌其所治之政，执鞭度而巡其前，掌其坐作出入之禁令，袭其不正者。凡有罪者，挞戮而罚之。
肆长各掌其肆之政令，陈其货贿，名相近者相远也，实相近者相尔也，而平正之。敛其总布，掌其戒禁。
泉府掌以市之征布，敛市之不售，货之滞于民用者，以其贾买之，物楬而书之，以待不时而买者。买者各从其抵，都鄙从其主，国人郊人从其有司，然后予之。凡赊者，祭祀无过旬日，丧纪无过三月。凡民之贷者，与其有司辨而授之，以国服为之息。凡国之财用取具焉。岁终，则会其出入而纳其余。
司门掌授管键，以启闭国门，几出入不物者，正其货贿。凡财物犯禁者举之，以其财养死政之老与其孤。祭祀之牛牲系焉，监门养之。凡岁时之门受其余。凡四方之宾客造焉，则以告。
司关掌国货之节，以联门市。司货贿之出入者，掌其治禁与其征廛。凡货不出于关者，举其货，罚其人。凡所达货贿者，则以节传出之。国凶札，则无关门之征，犹几。凡四方之宾客扣关，则为之告。有外内之送令，则以节传出内之。
掌节，掌守邦节而辨其用，以辅王命。守邦国者用玉节，守都鄙者用角节。凡邦国之使节，山国用虎节，土国用人节，泽国用龙节，皆金也，以英荡辅之。门关用符节，货贿用玺节，道路用旌节，皆有期以反节。凡通达于天下者，必有节以传辅之。无节者，有几则不达。遂人，掌邦之野，以土地之图经田野，造县鄙形体之法。五家为邻，五邻为里，四里为酂，五酂为鄙，五鄙为县，五县为遂，皆有地域沟树之。使各掌其政令刑禁，以岁时稽其人民，而授之田野，简其兵器，教之稼穑。凡治野，以下剂致甿，以田里安甿，以乐昏扰甿，以土宜教甿稼穑，以兴耡利甿，以时器劝甿，以强予任甿，以土均平政。辨其野之土，上地中地下地，以颁田里。上地，夫一廛，田百亩，莱五十亩，余夫亦如之；中地，夫一廛，田百亩，莱百亩，余夫亦如之；下地，夫一廛，田百亩，莱二百亩，余夫亦如之。凡治野，夫闲有遂，遂上有径；十夫有沟，沟上有畛；百夫有洫，洫上有涂；千夫有浍，浍上有道；万夫有川，川上有路，以达于畿。以岁时登其夫家之众寡，及其六畜车辇，辨其老幼𬏦疾，与其施舍者，以颁职作事，以令贡赋，以令师田，以起政役。若起野役，则令各帅其所治之民而至，以遂之大旗致之，其不用命者诛之。凡国祭祀，共野牲，令野职。凡宾客，令修野道而委积。大丧，帅六遂之役而致之，掌其政令。及葬，帅而属六绋，及窆，陈役。凡事致野役，而师田作野民，帅而至，掌其政治禁令。
遂师各掌其遂之政令戒禁，以时登其夫家之众寡六畜车辇，辨其施舍，与其可任者。经牧其田野，辨其可食者，周知其数而任之，以征财征。作役事，则听其治讼，巡其稼穑，而移用其民，以救其时事。凡国祭祀，审其誓戒，共其野牲，入野职野赋于玉府。宾客，则巡其道修，庀其委积。大丧，使帅其属以幄帟先，道野役；及窆，抱磨，共丘笼及蜃车之役。军旅田猎，平野民，掌其禁令，比叙其事而赏罚。
遂大夫各掌其遂之政令，以岁时稽其夫家之众寡六畜田野，辨其可任者，与其可施舍者，以教稼穑，以稽功事，掌其政令戒禁，听其治讼。令为邑者，岁终则会政致事。正岁，简稼器，修稼政。三岁大比，则帅其吏而兴甿，明其有功者，属其地治者。凡为邑者，以四达戒其功事，而诛赏废兴之。
县正各掌其县之政令征比，以颁田里，以分职事，掌其治讼，趋其稼事而赏罚之。若将用野民师田行役移执事，则帅而至，治其政令。既役，则稽功会事而诛赏。
鄙师各掌其鄙之政令祭祀。凡作民，则掌其戒令。以时数其众庶，而察其美恶而诛赏。岁终，则会其鄙之政而致事。
酂长各掌其酂之政令，以时校登其夫家，比其众寡，以治其丧纪祭祀之事。若作其民而用之，则以旗鼓兵革帅而至。若岁时简器，与有司数之。凡岁时之戒令皆听之，趋其耕耨，稽其女功。里宰掌比其邑之众寡，与其六畜兵器，治其政令。以岁时合耦于耡，以治稼穑，趋其耕耨，行其秩叙，以待有司之政令，而征敛其财赋。
邻长掌相纠相受，凡邑中之政相赞。徙于他邑，则从而授之。
旅师掌聚野之耡粟屋粟闲粟而用之，以质剂致民，平颁其兴积，施其惠，散其利，而均其政令。凡用粟，春颁而秋敛之。凡新甿之治皆听之，使无征役，以地之美恶为之等。
稍人掌令丘乘之政令。若有会同师田行役之事，则以县师之法，作其同徒輂辇，帅而以至，治其政令，以听于司马。大丧，帅蜃车与其役以至，掌其政令，以听于司徒。
委人掌敛野之赋，敛薪刍，凡疏材木材，凡畜聚之物。以稍聚待宾客，以甸聚待羁旅，凡其余聚，以待颁赐。以式法共祭祀之薪蒸木材。宾客共其刍薪，丧纪共其薪蒸木材，军旅共其委积薪刍，凡疏材，共野委兵器，与其野囿财用，凡军旅之宾客馆焉。
土均掌平土地之政，以均地守，以均地事，以均地贡，以和邦国都鄙之政令刑禁，与其施舍。礼俗、丧纪、祭祀，皆以地美恶为轻重之法而行之，掌其禁令。
草人掌土化之法以物地，相其宜而为之种。凡粪种，骍刚用牛，赤缇用羊，坟壤用麋，渴泽用鹿，咸潟用貆，勃壤用狐，埴垆用豕，强㯺用蕡，轻爂用犬。
稻人掌稼下地，以潴畜水，以防止水，以沟荡水，以遂均水，以列舍水，以浍写水，以涉扬其芟，作田。凡稼泽，夏以水殄草而芟荑之。泽草所生，种之芒种。旱暵，共其雩敛；丧纪，共其苇事。土训掌道地图，以诏地事；道地慝以辨地物而原其生，以诏地求。王巡守，则夹王车。
诵训掌道方志，以诏观事；掌道方慝，以诏辟忌，以知地俗。王巡守，则夹王车。
山虞掌山林之政令，物为之厉，而为之守禁。仲冬斩阳木，仲夏斩阴木。凡服耜，斩季材，以时入之。令万民时斩材，有期日。凡邦工入山林而抡材，不禁。春秋之斩木，不入禁。凡窃木者，有刑罚。若祭山林，则为主而修除且跸。若大田猎，则莱山田之野，及弊田，植虞旗于中，致禽而珥焉。
林衡掌巡林麓之禁令，而平其守，以时计林麓而赏罚之。若斩木材，则受法于山虞，而掌其政令。
川衡掌巡川泽之禁令，而平其守，以时舍其守，犯禁者执而诛罚之。祭祀、宾客，共川奠。
泽虞掌国泽之政令，为之厉禁，使其地之人守其财物，以时入之于玉府，颁其余于万民。凡祭祀、宾客，共泽物之奠。丧纪，共其苇蒲之事。若大田猎，则莱泽野。及弊田，植虞旌以属禽。
迹人掌邦田之地政，为之厉禁而守之。凡田猎者受令焉。禁麛卵者与其毒矢射者。
矿人掌金玉锡石之地，而为之厉禁以守之。若以时取之，则物其地图而授之，巡其禁令。
角人掌以时征齿角凡骨物于山泽之农，以当邦赋之政令。以度量受之，以共财用。
羽人掌以时征羽翮之政于山泽之农，以当邦赋之政令。凡受羽，十羽为审，百羽为抟，十抟为䌸。
掌葛掌以时征𫄨绤之材于山农，凡葛征，征草贡之材于泽农，以当邦赋之政令，以权度受之。
掌染草掌以春秋敛染草之物，以权量受之，以待时而颁之。
掌炭掌灰物炭物之征令，以时入之，以权量受之，以共邦之用，凡炭灰之事。
掌荼掌以时聚荼，以共丧事。征野疏材之物，以待邦事，凡畜聚之物。
掌蜃掌敛互物蜃物，以共𬮱圹之蜃。祭祀，共蜃器之蜃，共白盛之蜃。
囿人掌囿游之兽禁，牧百兽。祭祀、丧纪、宾客，共其生兽死兽之物。
场人掌国之场圃，而树之果蓏珍异之物，以时敛而藏之。凡祭祀、宾客，共其果蓏，享亦如之。
廪人掌九谷之数，以待国之匪颁赒赐稍食。以岁之上下数邦用，以知足否，以诏谷用，以治年之凶丰。凡万民之食食者，人四鬴，上也；人三鬴，中也；人二鬴，下也。若食不能人二鬴，则令邦移民就谷，诏王杀邦用。凡邦有会同师役之事，则治其粮与其食。大祭祀，则共其接盛。舍人掌平宫中之政，分其财守，以法掌其出入。凡祭祀，共簠簋，实之陈之。宾客亦如之，共其礼，车米筥米刍禾。丧纪，共饭米熬谷。以岁时县穜稑之种，以共王后之春献种。掌米粟之出入，辨其物。岁终，则会计其政。
仓人掌粟入之藏，辨九谷之物，以待邦用。若谷不足，则止余法用；有余，则藏之，以待凶而颁之。凡国之大事，共道路之谷，积食饮之具。司禄
司稼掌巡邦野之稼，而辨穜稑之种，周知其名，与其所宜地，以为法，而县于邑闾。巡野观稼，以年之上下出敛法。掌均万民之食，而赒其急，而平其兴。舂人掌共米物，祭祀，共其齍盛之米。宾客，共其牢礼之米。凡飨食，共其食米。掌凡米事。饎人掌凡祭祀共盛，共王及后之六食。凡宾客，共其簠簋之实。飨食，亦如之。犒人掌共外内朝穴食者之食。若飨耆老孤子士庶子，共其食。掌豢祭祀之犬。

周礼卷第五
春官宗伯第三
惟王建国，辨方正位，体国经野，设官分职，以为民极。乃立春官宗伯，使帅其属而掌邦礼，以佐王和邦国。礼官之属：
大宗伯，卿一人；小宗伯，中大夫二人；肆师，下大夫四人；上士八人，中士十有六人，旅下士三十有二人，府六人，史十有二人，胥十有二人，徒百有二十人。
郁人，下士二人，府一人，史一人，徒八人。
鬯人，下士二人，府一人，史一人，徒八人。
鸡人，下士一人，史一人，徒四人。
司尊彝，下士二人，府四人，史二人，胥二人，徒二十人。
司凡筵，下士二人，府二人，史一人，徒八人。天府，上士一人，中士二人，府四人，史二人，胥二人，徒二十人。
典瑞，中士二人，府二人，史二人，胥一人，徒十人。
典命，中士二人，府二人，史二人，胥一人，徒十人。
司服，中士二人，府二人，史一人，胥一人，徒十人。典祀，中士二人，下士四人，府二人，史二人，胥四人，徒四十人。
守祧，奄八人；女祧每庙二人，奚四人。
世妇，每宫卿二人，下大夫四人，中士八人，女府二人，
女史二人，奚十有六人。内宗，凡内女之有爵者。
外宗，凡外女之有爵者。
冢人，下大夫二人，中士四人，府二人，史四人，胥十有二人，徒百有二十人。
墓大夫，下大夫二人，中士八人，府二人，史四人，胥二十人，徒二百人。
职丧，上士二人，中士四人，下士八人，府二人，史四人，胥四人，徒四十人。
大司乐，中大夫四人；乐师，下大夫四人，上士八人，下士十有六人，府四人，史八人，胥八人，徒八十人。
大胥，中士四人；小胥，下士八人，府二人，史四人，徒四十人。
大师，下大夫二人；小师，上士四人；瞽蒙，上瞽四十人，中瞽百人，下瞽百有六十人；视了，三百人，府四人，史八人，胥十有二人，徒百有二十人。
典同，中士二人，府一人，史一人，胥二人，徒二十人。
磬师，中士四人，下士八人，府四人，史二人，胥四人，徒四十人。
钟师，中士四人，下士八人，府二人，史二人，胥六人，徒六十人。
笙师，中士二人，下士四人，府二人，史二人，胥一人，徒十人。
镈师，中士二人，下士四人，府二人，史一人，胥二人，徒二十人。袜师，下士二人，府一人，史一人，舞者十有六人，徒四十人。
旄人，下士四人，舞者众寡无数，府二人，史二人，胥二人，徒二十人。
籥师，中士四人，府二人，史二人，胥二人，徒二十人。
籥章，中士二人，下士四人，府一人，史一人，胥二人，徒二十人。
鞮鞻氏，下士四人，府一人，史一人，胥二人，徒二十人。
典庸器，下士四人，府四人，史二人，胥八人，徒八十人。
司干，下士二人，府二人，史二人，徒二十人。
大卜，下大夫二人；卜师，上士四人；卜人，中士八人，下士十有六人，府二人，史二人，胥四人，徒四十人。
龟人，中士二人，府二人，史二人，工四人，胥四人，徒四十人。
菙氏，下士二人，史一人，徒八人。
占人，下士八人，府一人，史二人，徒八人。
筮人，中士二人，府一人，史二人，徒四人。
占梦，中士二人，史二人，徒四人。视祲，中士二人，史二人，徒四人。
大祝，下大夫二人，上士四人；小祝，中士八人，下士十有六人，府二人，史四人，胥四人，徒四十人。
丧祝，上士二人，中士四人，下士八人，府二人，史二人，胥四人，徒四十人。
甸祝，下士二人，府一人，史一人，徒四人。
诅祝，下士二人，府一人，史一人，徒四人。
司巫，中士二人，府一人，史一人，胥一人，徒十人。
男巫，无数；女巫，无数。其师，中士四人，府二人，史四人，胥四人，徒四十人。
大史，下大夫二人，上士四人；小史，中士八人，下士十有六人；府四人，史八人，胥四人，徒四十人。
冯相氏，中士二人，下士四人，府二人，史四人，徒八人。
保章氏，中士二人，下士四人，府二人，史四人，徒八人。内史，中大夫一人，下大夫二人，上士四人，中士八人，下士十有六人，府四人，史八人，胥四人，徒四十人。
外史，上士四人，中士八人，下士十有六人，胥二人，徒二十人。
御史，中士八人，下士十有六人，其史百有二十人，府四人，胥四人，徒四十人。巾车，下大夫二人，上士四人，中士八人，下士十有六人，府四人，史八人，工百人，胥五人，徒五十人。
典路，中士二人，下士四人，府二人，史二人，胥二人，徒二十人。
车仆，中士二人，下士四人，府二人，史二人，胥二人，徒二十人。
司常，中士二人，下士四人，府二人，史二人，胥四人，徒四十人。
都宗人，上士二人，中士四人，府二人，史四人，胥四人，徒四十人。
家宗人如都宗人之数。
凡以神士者无数，以其艺为之贵贱之等。
大宗伯之职，掌建邦之天神人鬼地示之礼，以佐王建保邦国。以吉礼事邦国之鬼神示。以禋祀祀昊天上帝，以实柴祀日月星辰，以槱燎祀司中、司命、风师、雨师，以血祭祭社稷、五祀、五岳，以貍沈祭山林川泽，以副辜祭四方百物。以肆献祼享先王，以馈食享先王，以祠春享先王，以礿夏享先王，以尝秋享先王，以烝冬享先王。以凶礼哀邦国之忧，以丧礼哀死亡，以荒礼哀凶札，以吊礼哀祸灾，以禬礼哀围败，以恤礼哀寇乱。以宾礼亲邦国。春见曰朝，夏见曰宗，秋见曰觐，冬见曰遇，时见曰会，殷见曰同，时聘曰问，殷𬢋曰视。以军礼同邦国。大师之礼，用众也；大均之礼，恤众也；大田之礼，简众也；大役之礼，任众也；大封之礼，合众也。以嘉礼亲万民，以饮食之礼，亲宗族兄弟；以昏冠之礼，亲成男女；以宾射之礼，亲故旧朋友；以飨燕之礼，亲四方之宾客；以脤膰之礼，亲兄弟之国；以贺庆之礼，亲异姓之国。以九仪之命，正邦国之位：壹命受职，再命受服，三命受位，四命受器，五命赐则，六命赐官，七命赐国，八命作牧，九命作伯。以玉作六瑞，以等邦国：王执镇圭，公执桓圭，侯执信圭，伯执躬圭，子执谷璧，男执蒲璧。以禽作六挚，以等诸臣：孤执皮帛，卿执羔，大夫执鴈，士执雉，庶人执鹜，工商执鸡。以玉作六器，以礼天地四方：以苍璧礼天，以黄琮礼地，以青圭礼东方，以赤璋礼南方，以白琥礼西方，以玄璜礼北方，皆有牲币，各放其器之色。以天产作阴德，以中礼防之；以地产作阳德，以和乐防之。以礼乐合天地之化，百物之产，以事鬼神，以谐万民，以致百物。凡祀大神，享大鬼，祭大示，帅执事而卜日，宿，视涤濯，莅玉鬯，省牲镬，奉玉齍，诏大号，治其大礼，诏相王之大礼。若王不与祭祀，则摄位。凡大祭祀，王后不与，则摄而荐豆笾，彻。大宾客，则摄而载果。朝觐会同，则为上相。大丧亦如之。王哭诸侯亦如之。王命诸侯，则傧。国有大故，则旅上帝及四望。王大封，则先告后土，乃颁祀于邦国都家乡邑。
小宗伯之职，掌建国之神位，右社稷，左宗庙。兆五帝于四郊，四望四类亦如之。兆山川丘陵坟衍，各因其方。掌五礼之禁令与其用等。辨庙祧之昭穆，辨吉凶之五服，车旗宫室之禁。掌三族之别，以辨亲疏。其正室皆谓之门子，掌其政令。毛六牲，辨其名物，而颁之于五官，使共奉之。辨六齍之名物与其用，使六宫之人共奉之。辨六彝之名物，以待果将。辨六尊之名物，以待祭祀宾客。掌衣服、车旗宫室之赏赐。掌四时祭祀之序事与其礼。若国大贞，则奉玉帛以诏号。大祭祀，省牲，视涤濯。祭之日，逆齍，省镬，告时于王，告备于王。凡祭祀宾客，以时将瓒果，诏相祭祀之小礼。凡大礼，佐大宗伯。赐卿大夫士爵，则傧。小祭祀，掌事，如大宗伯之礼。大宾客，受其将币之赍。若大师，则帅有司而立军社，奉主车。若军将有事，则与祭有司将事于四望。若大甸，则帅有司而馌兽于郊，遂颁禽。大灾，及执事祷祠于上下神示。王崩，大肆，以秬鬯渳，及执事莅大敛小敛，帅异族而佐，县衰冠之式于路门之外，及执事视葬献器，遂哭之。卜葬兆，甫竁，亦如之。既葬，诏相丧祭之礼。成葬而祭墓，为位。凡王之会同、军旅、甸役之祷祠，肄仪为位。国有祸灾，则亦如之。凡天地之大灾，类社稷宗庙，则为位。凡国之大礼，佐大宗伯。凡小礼，掌事，如大宗伯之仪。
肆师之职掌立国祀之礼，以佐大宗伯。立大祀，用玉帛牲牷；立次祀，用牲币；立小祀，用牲。以岁时序其祭祀，及其祈珥。大祭祀，展牺牲系于牢，颁于职人。凡祭祀之卜日，宿为期，诏相其礼，视涤濯，亦如之。祭之日，表齍盛，告絜，展器陈，告备；及果，筑煮。相治小礼，诛其慢怠者。掌兆中庙中之禁令。凡祭祀礼成，则告事毕。大宾客，莅筵几，筑煮，赞果将。大朝觐，佐傧共设匪瓮之礼。飨食，授祭，与祝侯禳于疆及郊。大丧，大渳以鬯，则筑鬻。令外内命妇序哭。禁外内命男女之衰不中法者，且授之杖。凡师甸用牲于社宗，则为位。类造上帝，封于大神，祭兵于山川，亦如之。凡师不功，则助牵王车。凡四时之大甸猎，祭表貉，则为位。尝之日，莅卜来岁之芟；猕之日，莅卜来岁之戒；社之日，莅卜来岁之稼。若国有大故，则令国人祭。岁时之祭祀，亦如之。凡卿大夫之丧，相其礼。凡国之大事，治其礼仪，以佐宗伯。凡国之小事，治其礼仪，而掌其事，如宗伯之礼。
郁人掌祼器。凡祭祀宾客之祼事，和郁鬯以实彝而陈之。凡祼玉，濯之陈之，以赞祼事，诏祼将之仪与其节。凡祼事，沃盥。大丧之渳，共其肆器；及葬，共其祼器，遂貍之。大祭祀，与量人受举斝之卒爵而饮之。
鬯人掌共秬鬯而饰之。凡祭祀，社𭏸用大罍，禜门用瓢赍，庙用修，凡山川四方用蜃，凡祼事用槪，凡副事用散。大丧之大渳，设斗，共其衅鬯。凡王之齐事，共其秬鬯。凡王吊临，共介鬯。
鸡人掌共鸡牲，辨其物。大祭祀，夜呼旦以嘂百官。凡国之大宾客、会同、军旅、丧纪，亦如之。凡国事为期，则告之时。凡祭祀，面禳衅，共其鸡牲。
司尊彝掌六尊、六彝之位，诏其酌，辨其用与其实。春祠夏礿，祼用鸡彝、鸟彝，皆有舟。其朝践用两献尊，其再献用两象尊，皆有罍。诸臣之所昨也。秋尝冬烝，祼用斝彝、黄彝，皆有舟。其朝献用两著尊，其馈献用两壶尊，皆有罍。诸臣之所昨也。凡四时之闲祀，追享朝享，祼用虎彝蜼彝，皆有舟；其朝践用两大尊，其再献用两山尊，皆有罍；诸臣之所昨也。凡六彝六尊之酌，郁齐献酌，醴齐缩酌，盎齐涚酌，凡酒修酌。大丧，存奠彝，大旅亦如之。
司几筵掌五几五席之名物，辨其用与其位。凡大朝觐，大飨射，凡封国命诸侯，王位设黼依，依前南乡设莞筵纷纯，加缫席画纯，加次席黼纯，左右玉几。祀先王昨席，亦如之。诸侯祭祀席，蒲筵缋纯，加莞席纷纯，右雕几。昨席莞筵纷纯，加缫席画纯。筵国宾于牖前，亦如之，左彤几。甸役则设熊席，右漆几。凡丧事，设苇席，右素几，其柏席用萑黼纯，诸侯则纷纯，每敦一几。凡吉事变几，凶事仍几。
天府掌祖庙之守藏，与其禁令。凡国之玉镇大宝器，藏焉。若有大祭大丧，则出而陈之，既事，藏之。凡官府乡州及都鄙之治中，受而藏之，以诏王察群吏之治。上春，衅宝镇及宝器。凡吉凶之事，祖庙之中，沃盥，执烛。季冬，陈玉，以贞来岁之美恶。若迁宝，则奉之。若祭天之司民、司禄，而献民数谷数，则受而藏之。
典瑞掌玉瑞玉器之藏，辨其名物与其用事，设其服饰。王晋大圭，执镇圭，缫藉五采五就，以朝日。公执桓圭，侯执信圭，伯执躬圭，缫皆三采三就；子执谷璧，男执蒲璧，缫皆二采再就，以朝、觐、宗遇、会同于王。诸侯相见，亦如之。瑑圭、璋璧琮，缫皆二采一就，以𬢋聘。四圭有邸以祀天，旅上帝。两圭有邸以祀地，旅四望。祼圭有瓒，以肆先王，以祼宾客。圭璧以祀日月星辰。璋邸射以祀山川，以造赠宾客。土圭以致四时日月，封国则以土地。珍圭以征守，以恤凶荒。牙璋以起军旅，以治兵守。璧羡以起度。驵圭、璋、璧、琮、琥、璜之渠眉，疏璧琮以敛尸。谷圭以和难，以聘女。琬圭以治德，以结好。琰圭以易行，以除慝。大祭祀、大旅，凡宾客之事，共其玉器而奉之。大丧，共饭玉含玉赠玉。凡玉器出，则共奉之。典命掌诸侯之五仪，诸臣之五等之命。上公九命为伯，其国家宫室、车旗、衣服、礼仪，皆以九为节；侯伯七命，其国家宫室、车旗、衣服、礼仪，皆以七为节；子男五命，其国家宫室、车旗、衣服、礼仪，皆以五为节。王之三公八命，其卿六命，其大夫四命。及其出封，皆加一等，其国家宫室、车旗、衣服、礼仪，亦如之。凡诸侯之适子，誓于天子，摄其君，则下其君之礼一等；未誓，则以皮帛继子男。公之孤四命，以皮帛视小国之君，其卿三命，其大夫再命，其士壹命，其宫室、车旗、衣服、礼仪，各视其命之数。侯伯之卿大夫士，亦如之。子男之卿再命，其大夫壹命，其士不命，其宫室、车旗、衣服、礼仪，各视其命之数。
司服掌王之吉凶衣服，辨其名物，与其用事。王之吉服，祀昊天上帝，则服大裘而冕，祀五帝，亦如之；享先王，则衮冕；享先公飨射，则𫜁冕；祀四望山川，则毳冕；祭社稷五祀，则希冕；祭群小祀，则玄冕。凡兵事，韦弁服；视朝，则皮弁服；凡甸，冠弁服；凡凶事，服弁服；凡吊事，弁绖服。凡丧，为天王斩衰，为王后齐衰；王为三公六卿锡衰，为诸侯缌衰，为大夫士疑衰。其首服皆弁绖。大札大荒、大灾，素服。公之服，自衮冕而下，如王之服；侯伯之服，自𫜁冕而下，如公之服；子男之服，自毳冕而下，如侯伯之服；孤之服，自希冕而下，如子男之服；卿大夫之服，自玄冕而下，如孤之服，其凶服加以大功小功；士之服，自皮弁而下，如大夫之服，其凶服亦如之。其齐服有玄端素端。凡大祭祀、大宾客，共其衣服而奉之；大丧，共其复衣服、敛衣服、奠衣服、𫷷衣服，皆掌其陈序。
典祀掌外祀之兆守，皆有域，掌其禁令。若以时祭祀，则帅其属而修除，征役于司隶而役之。及祭，帅其属而守其厉禁而跸之。
守祧掌守先王先公之庙祧，其遗衣服藏焉。若将祭祀，则各以其服授尸。其庙则有司修除之，其祧则守祧黝垩之。既祭，则藏其隋与衣服。
世妇掌女宫之宿戒。及祭祀，比其具，诏王后之礼事，帅六宫之人共齍盛，相内外宗之礼事。大宾客之飨食亦如之。大丧，比外内命妇之朝莫哭，不敬者而苛罚之。凡王后有拜事于妇人，则诏相。凡内事有达于外官者，世妇掌之。
内宗掌宗庙之祭祀，荐加豆笾。及以乐彻，则佐传豆笾。宾客之飨食亦如之。王后有事则从。大丧，序哭者。哭诸侯亦如之。凡卿大夫之丧，掌其吊临。
外宗掌宗庙之祭祀，佐王后荐玉豆，视豆笾。及以乐彻亦如之。王后以乐羞齍则赞。凡王后之献亦如之。王后不与，则赞宗伯。小祭祀，掌事。宾客之事，亦如之。大丧，则叙外内朝莫哭者。哭诸侯，亦如之。冢人掌公墓之地，辨其兆域而为之图。先王之葬居中，以昭穆为左右。凡诸侯居左右以前，卿大夫士居后，各以其族。凡死于兵者，不入兆域。凡有功者居前，以爵等为丘封之度，与其树数。大丧既有日，请度甫竁，遂为之尸。及竁，以度为丘隧，共丧之窆器。及葬，言鸾车象人。及窆，执斧以莅，遂入藏凶器，正墓位，跸墓域，守墓禁。凡祭墓，为尸。凡诸侯及诸臣葬于墓者，授之兆，为之跸，均其禁。
墓大夫掌凡邦墓之地域，为之图。令国民族葬，而掌其禁令，正其位，掌其度数，使皆有私地域。凡争墓地者，听其狱讼。帅其属而巡墓厉，居其中之室以守之。
职丧掌诸侯之丧及卿大夫士凡有爵者之丧，以国之丧礼莅其禁令，序其事。凡国有司以王命有事焉，则诏赞主人。凡其丧祭，诏其号，治其礼。凡公有司之所共职，丧令之，趣其事。

周礼卷第六
春官宗伯下
大司乐，掌成均之法，以治建国之学政，而合国之子弟焉。凡有道者、有德者，使教焉。死则以为乐祖，祭于瞽宗。以乐德教国子：中、和、祗、庸、孝、友；以乐语教国子：兴、道、讽、诵、言、语；以乐舞教国子：舞云门、大卷、大咸、大韶、大夏、大濩、大武。以六律、六同、五声、八音、六舞大合乐，以致鬼、神、示，以和邦国，以谐万民，以安宾客，以说远人，以作动物。乃分乐而序之，以祭，以享，以祀。乃奏黄钟，歌大吕，舞云门，以祀天神。乃奏大蔟，歌应钟，舞咸池，以祭地示。乃奏姑洗，歌南吕，舞大韶，以祀四望。乃奏蕤宾，歌函钟，舞大夏，以祭山川。乃奏夷则，歌小吕，舞大濩，以享先妣。乃奏无射，歌夹钟，舞大武，以享先祖。凡六乐者，文之以五声，播之以八音。凡六乐者，一变而致羽物及川泽之示，再变而致裸物及山林之示，三变而致鳞物及丘陵之示，四变而致毛物，及坟衍之示，五变而致介物，及土示，六变而致象物，及天神。凡乐，圜钟为宫，黄钟为角，大蔟为征，姑洗为羽，雷鼓、雷鼗，孤竹之管，云和之琴瑟，云门之舞，冬日至，于地上之圜丘奏之。若乐六变，则天神皆降，可得而礼矣。凡乐，函钟为宫，大蔟为角，姑洗为征，南吕为羽，灵鼓、灵鼗，孙竹之管，空桑之琴瑟，咸池之舞，夏日至，于泽中之方丘奏之。若乐八变，则地示皆出，可得而礼矣。凡乐，黄钟为宫，大吕为角，大蔟为征，应钟为羽，路鼓、路鼗，阴竹之管，龙门之琴瑟，九德之歌，九韶之舞，于宗庙之中奏之。若乐九变，则人鬼可得而礼矣。凡乐事，大祭祀宿县，遂以声展之。王出入，则令奏王夏；尸出入，则令奏肆夏；牲出入，则令奏昭夏。帅国子而舞。大飨不入牲，其他皆如祭祀。大射，王出入，令奏王夏；及射，令奏驺虞。诏诸侯以弓矢舞。王大食，三宥，皆令奏钟鼓。王师大献，则令奏恺乐。凡日月食，四镇五岳崩，大傀异灾，诸侯薨，令去乐。大札，大凶，大灾，大臣死，凡国之大忧，令弛县。凡建国，禁其淫声，过声，凶声，慢声。大丧，莅𫷷乐器，及葬，藏乐器，亦如之。
乐师掌国学之政，以教国子小舞。凡舞，有帗舞，有羽舞，有皇舞，有旄舞，有干舞，有人舞。教乐仪，行以肆夏，趋以采荠，车亦如之。环拜以钟鼓为节。凡射，王以驺虞为节，诸侯以貍首为节，大夫以采苹为节，士以采蘩为节。凡乐，掌其序事，治其乐政。凡国之小事用乐者，令奏钟鼓。凡乐成，则告备。诏来瞽皋舞。及彻，帅学士而歌彻，令相。飨食诸侯，序其乐事，令奏钟鼓，令相，如祭之仪。燕射，帅射夫以弓矢舞。乐出入，令奏钟鼓。凡军大献，教恺歌，遂倡之。凡丧，陈乐器，则帅乐官，及序哭，亦如之。凡乐官掌其政令，听其治讼。
大胥，掌学士之版，以待致诸子。春入学，舍采，合舞。秋颁学，合声。以六乐之会正舞位，以序出入舞者。比乐官，展乐器。凡祭祀之用乐者，以鼓征学士。序宫中之事。
小胥，掌学士之征令而比之，觥其不敬者。巡舞列，而挞其怠慢者。正乐县之位，王宫县，诸侯轩县，卿大夫判县，士特县。辨其声。凡县钟磬，半为堵，全为肆。
大师，掌六律六同，以合阴阳之声。阳声，黄钟，大蔟，姑洗，蕤宾，夷则，无射。阴声，大吕，应钟，南吕，函钟，小吕，夹钟。皆文之以五声：宫，商，角，征，羽。皆播之以八音：金，石，土，革，丝，木，匏，竹。教六诗：曰风，曰赋，曰比，曰兴，曰雅，曰颂。以六德为之本，以六律为之音。大祭祀，帅瞽登歌，令奏击拊；下管播乐器，令奏鼓𣌾。大飨亦如之。大射，帅瞽而歌射节。大师，执同律以听军声，而诏吉凶。大丧，帅瞽而𫷷，作柩，谥。凡国之瞽蒙正焉。
小师，掌教鼓鼗，柷，敔，埙，箫，管，弦，歌。大祭祀，登歌系拊，下管击应鼓，彻歌。大飨，亦如之。大丧，与𫷷。凡小祭祀、小乐事，鼓𣌾。掌六乐声音之节与其和。
瞽蒙掌播鼗，柷，敔，埙，箫，管，弦，歌，讽诵诗，世奠系，鼓琴瑟。掌九德六诗之歌，以役大师。
视了掌凡乐事播鼗，击颂磬笙磬。掌大师之县。凡乐事，相瞽。大丧，𫷷乐器。大旅，亦如之。宾射，皆奏其钟鼓。鼜恺献亦如之。
典同掌六律六同之和，以辨天地四方阴阳之声，以为乐器。凡声，高声䃂，正声缓，下声肆，陂声散，险声敛，达声赢，微声韽，回声衍，侈声筰，弇声郁，薄声甄，厚声石。凡为乐器，以十有二律为之数度，以十有二声为之齐量。凡和乐亦如之。
磬师掌教击磬，击编钟，教缦乐燕乐之钟磬。凡祭祀，奏缦乐。
钟师掌金奏。凡乐事，以钟鼓奏九夏：王夏、肆夏、昭夏、纳夏、章夏、齐夏、族夏、祴夏、骜夏。凡祭礼飨食，奏燕乐。凡射，王奏驺虞，诸侯奏貍首，卿大夫奏采苹，士奏采蘩。掌鼙鼓缦乐。
笙师掌教吹竽、笙，埙，籥，箫、篪、笛、管，舂牍、应、雅，以教祴乐。凡祭祀飨射，共其钟笙之乐，燕乐亦如之。大丧，𫷷其乐器；及葬，奉而藏之。大旅，则陈之。
镈师掌金奏之鼓。凡祭祀，鼓其金奏之乐。飨食宾射亦如之。军大献，则鼓其恺乐。凡军之夜三鼜，皆鼓之，守鼜亦如之。大丧，𫷷其乐器，奉而藏之。袜师掌教袜乐。祭祀，则帅其属而舞之。大飨，亦如之。
旄人掌教舞散乐，舞夷乐，凡四方之以舞仕者属焉。凡祭祀、宾客，舞其燕乐。籥师掌教国子舞羽吹籥。祭祀，则鼓羽籥之舞。宾客飨食，则亦如之。大丧，𫷷其乐器，奉而藏之。
籥章掌土鼓豳籥。中春，昼击土鼓，吹豳诗，以逆暑。中秋夜迎寒，亦如之。凡国祈年于田祖，吹豳雅，击土鼓，以乐田畯。国祭蜡，则吹豳颂，击土鼓，以息老物。
鞮鞻氏掌四夷之乐与其声歌，祭祀，则吹而歌之。燕亦如之。典庸器掌藏乐器庸器。及祭祀，帅其属而设笋虡，陈庸器。飨食宾射亦如之。大丧，𫷷笋虡。
司干掌舞器。祭祀，舞者既陈，则授舞器，既舞则受之。宾飨亦如之。大丧，𫷷舞器。及葬，奉而藏之。大卜掌三兆之法：一曰玉兆，二曰瓦兆，三曰原兆。其经兆之体皆百有二十，其颂皆千有二百。掌三易之法：一曰连山，二曰归藏，三曰周易。其经卦皆八，其别皆六十有四。掌三梦之法：一曰致梦，二曰觭梦，三曰咸陟。其经运十，其别九十。以邦事作龟之八命：一曰征，二曰象，三曰与，四曰谋，五曰果，六曰至，七曰雨，八曰瘳。以八命者赞三兆三易三梦之占，以观国家之吉凶，以诏救政。凡国大贞，卜立君，卜大封，则视高作龟。大祭祀，则视高命龟。凡小事，莅卜。国大迁，大师，则贞龟。凡旅，陈龟。凡丧事，命龟。
卜师掌开龟之四兆：一曰方兆，二曰功兆，三曰义兆，四曰弓兆。凡卜事，视高扬火以作龟，致其墨。凡卜，辨龟之上下左右阴阳，以授命龟者，而诏相之。
龟人掌六龟之属，各有名物：天龟曰灵属，地龟曰绎属，东龟曰果属，西龟曰雷属，南龟曰猎属，北龟曰若属，各以其方之色与其体辨之。凡取龟用秋时，攻龟用春时，各以其物入于龟室。上春衅龟，祭祀先卜。若有祭事，则奉龟以往。旅亦如之，丧亦如之。
菙氏掌共燋契，以待卜事。凡卜，以明火𦶟燋，遂吹其焌契，以授卜师，遂役之。
占人掌占龟，以八筮占八颂，以八卦占筮之八故，以视吉凶。凡卜筮，君占体，大夫占色，史占墨，卜人占坼。凡卜筮既事，则系币以比其命。岁终，则计其占之中否。
筮人掌三易，以辨九筮之名：一曰连山，二曰归藏，三曰周易。九筮之名：一曰巫更，二曰巫咸，三曰巫式，四曰巫目，五曰巫易，六曰巫比，七曰巫祠，八曰巫参，九曰巫环，以辨吉凶。凡国之大事，先筮而后卜。上春，相筮。凡国事，共筮。
占梦掌其岁时，观天地之会，辨阴阳之气，以日月星辰占六梦之吉凶：一曰正梦，二曰噩梦，三曰思梦，四曰寤梦，五曰喜梦，六曰惧梦。季冬聘王梦，献吉梦于王，王拜而受之，乃舍萌于四方，以赠恶梦，遂令始难敺疫。
视祲掌十𪸩之法，以观妖祥，辨吉凶。一曰祲，二曰象，三曰𫔔，四曰监，五曰暗，六曰瞢，七曰弥，八曰叙，九曰𬯀，十曰想。掌安宅叙降，正岁则行事，岁终则弊其事。
大祝掌六祝之辞，以事鬼神示，祈福祥，求永贞。一曰顺祝，二曰年祝，三曰吉祝，四曰化祝，五曰瑞祝，六曰策祝。掌六祈以同鬼神示：一曰类，二曰造，三曰禬，四曰禜，五曰攻，六曰说。作六辞以通上下、亲疏远近：一曰祠，二曰命，三曰诰，四曰会，五曰祷，六曰诔。辨六号：一曰神号，二曰鬼号，三曰示号，四曰牲号，五曰齍号，六曰币号。辨九祭：一曰命祭，二曰衍祭，三曰炮祭，四曰周祭，五曰振祭，六曰擩祭，七曰绝祭，八曰缭祭，九曰共祭。辨九拜：一曰稽首，二曰顿首，三曰空首，四曰振动，五曰吉拜，六曰凶拜，七曰奇拜，八曰褒拜，九曰肃拜。以享右祭祀。凡大禋祀、肆享、祭示，则执明水火而号祝。隋衅、逆牲、逆尸，令钟鼓，右亦如之。来瞽，令皋舞，相尸礼。既祭，令彻。大丧，始崩，以肆鬯渳尸，相饭，赞敛，彻奠，言甸人读祷。付、练、祥，掌国事。国有大故、天灾，弥祀社稷，祷祠。大师，宜于社，造于祖，设军社，类上帝。国将有事于四望，及军归献于社，则前祝。大会同，造于庙，宜于社，过大山川，则用事焉。反行，舍奠。建邦国，先告后士。用牲币。禁督逆祀命者。颁祭号于邦国都鄙。
小祝掌小祭祀，将事侯禳祷祠之祝号，以祈福祥，顺丰年，逆时雨，宁风旱，弥灾兵，远罪疾。大祭祀，逆齍盛，送逆尸，沃尸盥，赞隋，赞彻，赞奠。凡事佐大祝。大丧，赞渳，设熬，置铭。及葬，设道赍之奠，分祷五祀。大师掌衅祈号祝。有寇戎之事，则保郊，祀于社。凡外内小祭祀、小丧纪、小会同，小军旅，掌事焉。
丧祝掌大丧劝防之事。及辟，令启。及朝，御柩，乃奠。及祖，饰棺，乃载，遂御。及葬，御柩，出宫，乃代。及圹，说载，除饰。小丧亦如之。掌丧祭祝号。王吊，则与巫前。掌胜国邑之社稷之祝号，以祭祀祷祠焉。凡卿大夫之丧，掌事而敛饰棺焉。
甸祝掌四时之田表貉之祝号，舍奠于祖庙，祢亦如之。师甸，致禽于虞中，乃属禽。及郊，馌兽，舍奠于祖祢，乃敛禽。禂牲，禂马，皆掌其祝号。诅祝掌盟、诅、类、造、攻、说、禬、禜之祝号，作盟诅之载辞，以叙国之信用，以质邦国之剂信。
司巫掌群巫之政令。若国大旱，则帅巫而舞雩。国有大灾，则帅巫而造巫恒。祭祀，则共匰主，及道布，及借馆。凡祭事，守瘗。凡丧事，掌巫降之礼。
男巫掌望祀望衍授号，旁招以茅。冬堂赠，无方无筭。春招弭，以除疾病。王吊，则与祝前。
女巫掌岁时祓除衅浴。旱暵，则舞雩。若王后吊，则与祝前。凡邦之大灾，歌哭而请。
大史掌建邦之六典，以逆邦国之治，掌法以逆官府之治，掌则以逆都鄙之治。凡辨法者考焉，不信者刑之。凡邦国都鄙及万民之有约剂者藏焉，以贰六官，六官之所登。若约剂乱，则辟法，不信者刑之。正岁年以序事，颁之于官府及都鄙。颁告朔于邦国。闰月，诏王居门终月。大祭祀，与执事卜日。戒及宿之日，与群执事读礼书而协事。祭之日，执书以次位常。辨事者考焉，不信者诛之。大会同朝觐，以书协礼事。及将币之日，执书以诏王。大师，抱天时与大师同车。大迁国，抱法以前。大丧，执法以莅劝防。遣之日，读诔。凡丧事考焉。小丧，赐谥。凡射事，饰中，舍筭，执其礼事。
小史掌邦国之志，奠系世，辨昭穆。若有事，则诏王之忌讳。大祭祀，读礼法，史以书叙昭穆之俎簋。大丧，大宾客，大会同，大军旅，佐大史。凡国事之用礼法者，掌其小事。卿大夫之丧，赐谥读诔。冯相氏掌十有二岁，十有二月，十有二辰，十日，二十有八星之位，辩其叙事，以会天位。冬夏致日，春秋致月，以辩四时之叙。
保章氏掌天星，以志星辰日月之变动，以观天下之迁，辨其吉凶。以星土辨九州之地，所封封域皆有分星，以观妖祥。以十有二岁之相，观天下之妖祥。以五云之物，辨吉凶水旱降丰荒之祲象。以十有二风，察天地之和，命乖别之妖祥。凡此五物者，以诏救政，访序事。
内史掌王之八枋之法，以诏王治：一曰爵，二曰禄，三曰废，四曰置，五曰杀，六曰生，七曰予，八曰夺。执国法及国令之贰，以考政事，以逆会计。掌叙事之法，受纳访，以诏王听治。凡命诸侯及孤卿大夫，则策命之。凡四方之事书，内史读之。王制禄，则赞为之，以方出之。赏赐亦如之。内史掌书王命，遂贰之。
外史掌书外令，掌四方之志，掌三皇五帝之书，掌达书名于四方。若以书使于四方，则书其令。
御史掌邦国都鄙及万民之治令，以赞冢宰。凡治者受法令焉。掌赞书，凡数从政者。
巾车掌公车之政令，辨其用与其旗物而等叙之，以治其出入。王之五路：一曰玉路，锡，樊缨十有再就，建大常十有二斿，以祀；金路，钩，樊缨九就，建大旗，以宾，同姓以封；象路，朱，樊缨七就，建大赤，以朝，异姓以封；革路，龙勒，条缨五就，建大白，以即戎，以封四卫；木路，前樊鹄缨，建大麾，以田，以封蕃国。王后之五路：重翟，锡面，朱总；厌翟，勒面，缋总；安车，雕面，鹥总，皆有容盖；翟车，贝面，组总，有握；辇车，组挽，有翣，羽盖。王之丧车五乘：木车，蒲蔽，犬幦，尾櫜，疏饰，小服皆疏；素车，棼蔽，犬幦，素饰，小服皆素；藻车，藻蔽，鹿浅幦，革饰；𮪡车，雚蔽，然幦，髹饰；漆车，藩蔽，豻幦，雀饰。服车五乘：孤乘夏篆，卿乘夏缦，大夫乘墨车，士乘栈车，庶人乘役车。凡良车、散车不在等者，其用无常。凡车之出入，岁终则会之。凡赐，阙之；毁折，入赍于职币。大丧，饰遣车，遂𫷷之，行之。及葬，执盖从车，持旌。及墓，呼启关，陈车。小丧，共柩路与其饰。岁时更续，共其弊车。大祭祀，鸣铃以应鸡人。
典路掌王及后之五路，辨其名物与其用说。若有大祭祀，则出路，赞驾说。大丧、大宾客，亦如之。凡会同、军旅、吊于四方，以路从。
车仆掌戎路之萃，广车之萃，阙车之萃，苹车之萃，轻车之萃。凡师，共革车，各以其萃。会同，亦如之。大丧，𫷷革车。大射，共三乏。
司常掌九旗之物名，各有属，以待国事。日月为常，交龙为旗，通帛为旃，杂帛为物，熊虎为旗，鸟隼为𣄣，龟蛇为旐，全羽为旞，析羽为旌。及国之大阅，赞司马颁旗物：王建大常，诸侯建旗，孤卿建旃，大夫士建物，师都建旗，州里建𣄣，县鄙建旐，道车载旞，斿车载旌。皆画其象焉，官府各象其事，州里各象其名，家各象其号。凡祭祀，各建其旗。会同宾客亦如之，置旌门。大丧，共铭旌，建𫷷车之旌。及葬，亦如之。凡军事，建旌旗；及致民，置旗，弊之。甸亦如之。凡射，共获旌；岁时，共更旌。
都宗人掌都祭祀之礼。凡都祭祀，致福于国，正都礼与其服。若有寇戎之事，则保群神之𭏸。国有大故，则令祷祠；既祭，反命于国。家宗人掌家祭祀之礼，凡祭祀致福。国有大故，则令祷祠，反命。祭亦如之。掌家礼与其衣服宫室车旗之禁令。
凡以神仕者，掌三辰之法，以犹鬼神示之居，辨其名物。以冬日至，致天神人鬼；以夏日至，致地示物魅，以禬国之凶荒，民之札丧。

周礼卷第七
夏官司马第四
惟王建国，辨方正位，体国经野，设官分职，以为民极。乃立夏官司马，使帅其属而掌邦政，以佐王平邦国。政官之属：
大司马，卿一人；小司马，中大夫二人；军司马，下大夫四人；舆司马，上士八人；行司马，中士十有六人；旅下士三十有二人；府六人，史十有六人，胥三十有二人，徒三百有二十人。凡制军，万有二千五百人为军。王六军，大国三军，次国二军，小国一军，军将皆命卿；二千有五百人为师，师帅皆中大夫；五百人为旅，旅帅皆下大夫；百人为卒，卒长皆上士；二十五人为两，两司马皆中士；五人为伍，伍皆有长。一军则二府，六史，胥十人，徒百人。
司勋，上士二人，下士四人，府二人，史四人，胥二人，徒二十人。
马质，中士二人，府一人，史二人，贾四人，徒八人。
量人，下士二人，府一人，史四人，徒八人。小子，下士二人，史一人，徒八人。
羊人，下士二人，史一人，贾二人，徒八人。
司爟，下士二人，徒六人。
掌固，上士二人，下士八人，府二人，史四人，胥四人，徒四十人。司险，中士二人，下士四人，史二人，徒四十人。
掌疆，中士八人，史四人，胥十有六人，徒百有六十人。侯人，上士六人，下士十有二人，史六人，徒百有二十人。
环人，下士六人，史二人，徒十有二人。
挈壶氏，下士六人，史二人，徒十有二人。
射人，下大夫二人，上士四人，下士八人，府二人，史四人，胥二人，徒二十人。
服不氏，下士一人，徒四人。
射鸟氏，下士一人，徒四人。
罗氏，下士一人，徒八人。
掌畜，下士二人，史二人，胥二人，徒二十人。
司士，下大夫二人，中士六人，下士十有二人，府二人，史四人，胥四人，徒四十人。
诸子，下大夫二人，中士四人，府二人，史二人，胥二人，徒二十人。
司右，上士二人，下士四人，府四人，史四人，胥八人，徒八十人。
虎贲氏，下大夫二人，中士十有二人，府二人，史八人，胥八十人，虎士八百人。
旅贲氏，中士二人，下士十有六人，史二人，徒八人。
节服氏，下士八人，徒四人。方相氏，狂夫四人。
大仆，下大夫二人；小臣，上士四人；祭仆，中士六人；御仆，下士十有二人，府二人，史四人，胥二人，徒二十人。
隶仆，下士二人，府一人，史二人，胥四人，徒四十人。
弁师，下士二人，工四人，史二人，徒四人。
司甲，下大夫二人，中士八人，府四人，史八人，胥八人，徒八十人。
司兵，中士四人，府二人，史四人，胥二人，徒二十人。
司戈盾，下士二人，府一人，史二人，徒四人。
司弓矢，下大夫二人，中士八人，府四人，史八人，胥八人，徒八十人。
缮人，上士二人，下士四人，府一人，史二人，胥二人，徒二十人。
槁人，中士四人，府二人，史四人，胥二人，徒二十人。
戎右，中大夫二人，上士二人。齐右，下大夫二人。道右，上士二人。大驭，中大夫二人。戎仆，中大夫二人。齐仆，下大夫二人。
道仆，上士十有二人。
田仆，上士十有二人。
驭夫，中士二十人，下士四十人。
校人，中大夫二人，上士四人，下士十有六人，府四人，史八人，胥八人，徒八十人。
趣马，下士；皂一人，徒四人。
巫马，下士二人，医四人，府一人，史二人，贾二人，徒二十人。
牧师，下士四人，胥四人，徒四十人。廋人，下士；闲二人，史二人，徒二十人。
圉师，乘一人，徒二人。圉人，良马匹二人，驽马丽一人。
职方氏，中大夫四人，下大夫八人，中士十有六人，府四人，史十有六人，胥十有六人，徒百有六十人。
土方氏，上士五人，下士十人，府二人，史五人，胥五人，徒五十人。
怀方氏，中士八人，府四人，史四人，胥四人，徒四十人。
合方氏，中士八人，府四人，史四人，胥四人，徒四十人。
训方氏。中士四人，府四人，史四人，胥四人，徒四十人。
形方氏。中士四人，府四人，史四人，胥四人，徒四十人。
山师。中士二人，下士四人，府二人，史四人，胥四人，徒四十人。
川师。中士二人，下士四人，府二人，史四人，胥四人，徒四十人。
邍师。中士四人，下士八人，府四人，史八人，胥八人，徒八十人。
匡人。中士四人，史四人，徒八人。撢人。中士四人，史四人，徒八人。
都司马。每都上士二人，中士四人，下士八人，府二人，史八人，胥八人，徒八十人。
家司马。各使其臣，以正于公司马。大司马之职，掌建邦国之九法，以佐王平邦国：制畿封国，以正邦国；设仪辨位，以等邦国；进贤兴功，以作邦国；建牧立监，以维邦国；制军诘禁，以纠邦国；施贡分职，以任邦国；简稽乡民，以用邦国；均守平则，以安邦国；比小事大，以和邦国。以九伐之法正邦国，冯弱犯寡，则眚之；贼贤害民，则伐之，暴内陵外，则坛之；野荒民散，则削之，负固不服，则侵之，贼杀其亲，则正之，放弑其君，则残之，犯令陵政，则杜之；外内乱、鸟兽行，则灭之。正月之吉，始和，布政于邦国都鄙，乃县政象之法于象魏，使万民观政象，挟日而敛之。乃以九畿之籍，施邦国之政职，方千里曰国畿，其外方五百里曰侯畿，又其外方五百里曰甸畿，又其外方五百里曰男畿，又其外方五百里曰采畿，又其外方五百里曰卫畿，又其外方五百里曰蛮畿，又其外方五百里曰夷畿，又其外方五百里曰镇畿，又其外方五百里曰蕃畿。凡令赋，以地与民制之，上地食者参之二，其民可用者家三人；中地食者半，其民可用者二家五人；下地食者参之一，其民可用者家二人。中春，教振旅，司马以旗致民，平列陈，如战之陈。辨鼓铎镯铙之用，王执路鼓，诸侯执贲鼓，军将执晋鼓，师帅执提，旅帅执鼙，卒长执铙，两司马执铎，公司马执镯，以教坐作进退疾徐疏数之节。遂以搜田，有司表貉，誓民，鼓，遂围禁，火弊，献禽以祭社。中夏，教茇舍，如振旅之陈。群吏撰车徒，读书契。辨号名之用，帅以门名，县鄙各以其名，家以号名，乡以州名，野以邑名，百官各象其事，以辨军之夜事。其他皆如振旅。遂以苗田，如搜之法，车弊，献禽以享礿。中秋，教治兵，如振旅之陈。辨旗物之用，王载大常，诸侯载旗，军吏载旗，师都载旃，乡遂载物，郊野载旐，百官载𭤰，各书其事与其号焉。其他皆如振旅。遂以猕田，如搜田之法，罗弊，致禽以祀祊。中冬，教大阅。前期，群吏戒众庶修战法。虞人莱所田之野，为表，百步则一，为三表，又五十步为一表。田之日，司马建旗于后表之中，群吏以旗物鼓铎镯铙，各帅其民而致。质明弊旗，诛后至者。乃陈车徒如战之陈，皆坐。群吏听誓于陈前，斩牲以左右徇陈，曰：不用命者斩之。中军以鼙令鼓，鼓人皆三鼓，司马振铎，群吏作旗，车徒皆作。鼓行鸣镯，车徒皆行，及表乃止。三鼓摝铎，群吏弊旗，车徒皆坐。又三鼓，振铎作旗，车徒皆作。鼓进鸣镯，车骤徒趋，及表乃止，坐作如初。乃鼓，车驰徒走，及表乃止。鼓戒三阕，车三发，徒三刺，乃鼓退，鸣铙且郤，及表乃止，坐作如初。遂以狩田，以旌为左右和之门，群吏各帅其车徒以叙和出，左右陈车徒，有司平之。旗居卒闲以分地，前后有屯百步，有司巡其前后，险野人为主，易野车为主。既陈，乃设驱逆之车，有司表貉于陈前。中军以鼙令鼓，鼓人皆三鼓，群司马振铎，车徒皆作，遂鼓行，徒衔枚而进，大兽公之，小禽私之，获者取左耳。及所弊，鼓皆𮪢，车徒皆噪，徒乃弊，致禽馌兽于郊，入献禽以享烝。及师，大合军，以行禁令，以救无辜，伐有罪。若大师，则掌其戒令，莅大卜，帅执事莅衅主及军器。及致，建大常，比军众，诛后至者。及战，巡陈，视事而赏罚。若师有功，则左执律，右秉钺，以先，恺乐献于社。若师不功，则厌而奉主车。王吊劳士庶子，则相。大役，与虑事，属其植，受其要，以待考而赏诛。大会同，则帅士庶子而掌其政令。若大射，则合诸侯之六耦。大祭祀、飨食，羞牲鱼，授其祭。大丧，平士大夫。丧祭，奉诏马牲。
小司马之职掌，凡小祭祀、会同、飨射、师田、丧纪，掌其事，如大司马之法。军司马，舆司马，行司马。
司勋掌六乡赏地之法，以等其功。王功曰勋，国功曰功，民功曰庸，事功曰劳，治功曰力，战功曰多。凡有功者，铭书于王之大常，祭于大烝，司勋诏之。大功，司勋藏其贰。掌赏地之政令。凡赏无常，轻重视功。凡颁赏地，参之一食，唯加田无国正。
马质掌质马，马量三物，一曰戎马，二曰田马，三曰驽马，皆有物贾。纲恶马。凡受马于有司者，书其齿毛与其贾。马死，则旬之内更，旬之外入马耳，以其物更，其外否。马及行，则以任齐其行。若有马讼，则听之。禁原蚕者。量人掌建国之法，以分国为九州，营国城郭，营后宫，量市朝道巷门渠。造都邑亦如之。营军之垒舍，量其市朝州涂军社之所里，邦国之地，与天下之涂数，皆书而藏之。凡祭祀飨宾，制其从献脯燔之数量。掌丧祭奠竁之俎实。凡宰祭，与郁人受斝历而皆饮之。
小子掌祭祀，羞羊肆羊殽肉豆，而掌珥于社稷，祈于五祀。凡沈辜侯禳，饰其牲，衅邦器及军器。凡师田，斩牲以左右徇陈。祭祀，赞羞，受彻焉。
羊人掌羊牲，凡祭祀，饰羔。祭祀，割羊牲，登其首。凡祈珥，共其羊牲；宾客，共其法羊。凡沈辜、侯禳、衅积，共其羊牲。若牧人无牲，则受布于司马，使其贾买牲而共之。司爟掌行火之政令，四时变国火，以救时疾。季春出火，民咸从之。季秋内火，民亦如之。时则施火令。凡祭祀，则祭爟。凡国失火，野焚莱，则有刑罚焉。掌固掌修城郭沟池树渠之固，颁其士庶子及其众庶之守，设其饰器，分其财用，均其稍食，任其万民，用其材器。凡守者受法焉，以通守政。有移甲与其役财用，唯是得通，与国有司帅之，以赞其不足者。昼三巡之，夜亦如之。夜三鼜以号戒。若造都邑，则治其固，与其守法。凡国都之竟有沟树之固，郊亦如之。民皆有职焉。若有山川，则因之。
司险掌九州之图，以周知其山林川泽之阻，而达其道路。设国之五沟五涂，而树之林，以为阻固，皆有守禁，而达其道路。国有故，则藩塞阻路而止行者，以其属守之，唯有节者达之。掌疆侯人各掌其方之道治，与其禁令，以设侯人。若有方治，则帅而致于朝，及归，送之于竟。
环人掌致师，察军慝，环四方之故，巡邦国，搏谍贼，讼敌国，扬军旅，降围邑。
挈壶氏掌挈壶以令军井，挈辔以令舍，挈畚以令粮。凡军事，县壶以序聚柝。凡丧，县壶以代哭者。皆以水火守之，分以日夜。及冬，则以火爨鼎水而沸之，而沃之。
射人掌国之三公孤卿大夫之位，三公北面，孤东面，卿大夫西面。其挚，三公执璧，孤执皮帛，卿执羔，大夫鴈。诸侯在朝，则皆北面，诏相其法。若有国事，则掌其戒令，诏相其事，掌其治达。以射法治射仪，王以六耦射三侯，三获三容，乐以驺虞，九节五正；诸侯以四耦射二侯，二获二容，乐以貍首，七节三正；孤卿大夫以三耦射一侯，一获一容，乐以采苹，五节二正；士以三耦射豻侯，一获一容，乐以采蘩，五节二正。若王大射，则以貍步张三侯。王射，则令去侯，立于后，以矢行告，卒，令取矢。祭侯则为位，与大史数射中，佐司马治射正。祭祀，则赞射牲，相孤卿大夫之法仪。会同、朝觐，作大夫介，凡有爵者。大师，令有爵者乘王之倅车。有大宾客，则作卿大夫从，戒大史及大夫介。大丧，与仆人迁尸，作卿大夫掌事，比其庐，不敬者苛罚之。服不氏掌养猛兽而教扰之。凡祭祀，共猛兽。宾客之事，则抗皮。射则赞张侯，以旌居乏而待获。
射鸟氏掌射鸟。祭祀，以弓矢敺乌鸢。凡宾客、会同、军旅亦如之。射则取矢，矢在侯高，则以并夹取之。
罗氏掌罗乌鸟。蜡，则作罗襦。中春，罗春鸟，献鸠以养国老，行羽物。
掌畜掌养鸟而阜蕃教扰之。祭祀，共卵鸟。岁时，贡鸟物，共膳献之鸟。

周礼卷第八
夏官司马下
司士，掌群臣之版，以治其政令，岁登下其损益之数，辨其年岁与其贵贱，周知邦国都家县鄙之数，卿大夫士庶子之数，以诏王治。以德诏爵，以功诏禄，以能诏事，以久奠食，唯赐无常。正朝仪之位，辨其贵贱之等。王南乡，三公北面东上，孤东面北上，卿大夫西面北上，王族故士、虎士，在路门之右，南面东上；大仆大右、大仆从者，在路门之左，南面西上。司士摈孤卿特揖，大夫以其等旅揖，士旁三揖。王还，揖门左，揖门右。大仆前，王入，内朝皆退。掌国中之士治，凡其戒令。掌摈士者，膳其挚。凡祭祀，掌士之戒令，诏相其法事。及赐爵，呼昭穆而进之，帅其属而割牲，羞俎豆。凡会同，作士从，宾客亦如之。作士适四方使，为介。大丧，作士掌事，作六军之士执披。凡士之有守者，令哭无去守。国有故，则致士而颁其守。凡邦国三岁则稽士任，而进退其爵禄。
诸子掌国子之倅，掌其戒令，与其教治，辨其等，正其位。国有大事，则帅国子而致于大子，唯所用之。若有兵甲之事，则授之车甲，合其卒伍，置其有司，以军法治之，司马弗正。凡国正弗及。大祭祀，正六牲之体。凡乐事，正舞位，授舞器。大丧，正群子之服位。会同、宾客，作群子从。凡国之政事，国子存游倅，使之修德学道，春合诸学，秋合诸射，以考其艺而进退之。司右掌群右之政令。凡军旅会同，合其车之卒伍，而比其乘，属其右。凡国之勇力之士能用五兵者属焉，掌其政令。
虎贲氏掌先后王而趋以卒伍。军旅、会同亦如之。舍则守王闲。王在国，则守王宫。国有大故，则守王门。大丧亦如之。及葬，从遣车而哭。适四方使，则从士大夫。若道路不通，有征事，则奉书以使于四方。
旅贲氏掌执戈盾，来王车而趋，左八人，右八人，车止则持轮。凡祭祀、会同宾客，则服而趋。丧纪，则衰葛执戈盾。军旅，则介而趋。
节服氏掌祭祀朝觐衮冕六人，维王之大常，诸侯则四人，其服亦如之。郊祀裘冕二人执戈，送逆尸从车。
方相氏掌蒙熊皮，黄金四目，玄衣朱裳，执戈扬盾，帅百隶而时难，以索室敺疫。大丧，先柩，及墓，入圹，以戈击四隅，敺方良。大仆掌正王之服位，出入王之大命。掌诸侯之复逆。王视朝，则前正位而退，入亦如之。建路鼓于大寝之门外，而掌其政，以待达穷者与遽令。闻鼓声，则速逆御仆与御庶子。祭祀、宾客、丧纪，正王之服位，诏法仪，赞王牲事。王出入，则自左驭而前驱。凡军旅田役，赞王鼓。救日月亦如之。大丧，始崩，戒鼓传达于四方，窆亦如之。县丧首服之法于宫门。掌三公孤卿之吊劳。王燕饮，则相其法。王射，则赞弓矢。王视燕朝，则正位，掌摈相。王不视朝，则辞于三公及孤卿。
小臣掌王之小命，诏相王之小法仪。掌三公及孤卿之复逆，正王之燕服位。王之燕出入，则前驱。大祭祀、朝觐，沃王盥。小祭祀，宾客飨食，宾射，掌事如大仆之法。掌士大夫之吊劳。凡大事，佐大仆。祭仆掌受命于王以视祭祀，而警戒祭祀有司，纠百官之戒具。既祭，帅群有司而反命，以王命劳之，诛其不敬者。大丧，复于小庙。凡祭祀，王之所不与，则赐之禽，都家亦如之。凡祭祀致福者，展而受之。
御仆掌群吏之逆及庶民之复，与其吊劳。大祭祀，相盥而登。大丧，持翣。掌王之燕令，以序守路鼓。
隶仆掌五寝之埽除粪洒之事。祭祀，修寝。王行，洗乘石。掌跸宫中之事。大丧，复于小寝大寝。
弁师掌王之五冕，皆玄冕朱里延纽，五采缫十有二就，皆五采玉十有二，玉笄朱纮。诸侯之缫斿九就，珉玉三采，其余如王之事，缫斿皆就，玉瑱玉笄。王之皮弁，会五采玉璂，象邸玉笄。王之弁绖，弁而加环绖。诸侯及孤卿大夫之冕、韦弁、皮弁、弁绖，各以其等为之，而掌其禁令。司甲
司兵掌五兵五盾，各辨其物与其等，以待军事。及授兵，从司马之法以颁之。及其受兵输，亦如之。及其用兵，亦如之。祭祀，授舞者兵。大丧，𫷷五兵。军事，建车之五兵。会同亦如之。
司戈盾掌戈盾之物而颁之。祭祀，授旅贲殳，故士戈盾。授舞者兵亦如之。军旅会同，授贰车戈盾，建乘车之戈盾，授旅贲及虎士戈盾。及舍，设藩盾，行则敛之。
司弓矢掌六弓四弩八矢之法，辨其名物，而掌其守藏与其出入。中春献弓弩，中秋献矢箙。及其颁之，王弓弧弓以授射甲革椹质者，夹弓庾弓以授射豻侯鸟兽者；唐弓大弓以授学射者、使者、劳者。其矢箙皆从其弓。凡弩，夹庾利攻守，唐大利车战野战。凡矢，枉矢絜矢利火射，用诸守城车战。杀矢𬭤矢用诸近射田猎；矰矢茀矢用诸弋射；恒矢庳矢用诸散射。天子之弓合九而成规，诸侯合七而成规，大夫合五而成规，士合三而成规。句者谓之弊弓。凡祭祀，共射牲之弓矢；泽，共射椹质之弓矢；大射燕射，共弓矢如数并夹。大丧，共明弓矢。凡师役会同，颁弓弩各以其物，从授兵甲之仪。田弋，充笼箙矢，共矰矢。凡亡矢者，弗用则更。
缮人掌王之用弓弩、矢箙、矰弋抉拾。掌诏王射，赞王弓矢之事。凡乘车，充其笼箙，载其弓弩，既射则敛之，无会计。
槁人掌受财于职金，以赍其工。弓六物为三等，弩四物亦如之；矢八物皆三等，箙亦如之。春献素，秋献成，书其等以飨工，乘其事，试其弓弩，以下上其食而诛赏，乃入功于司弓矢及缮人。凡赍财与其出入，皆在槁人，以待会而考之，亡者阙之。
戎右掌戎车之兵革使，诏赞王鼓，传王命于陈中。会同，充革车。盟则以玉敦辟盟，遂役之。赞牛耳桃茢。齐右掌祭祀、会同宾客前齐车。王乘则持马，行则陪乘。凡有牲事则前马。
道右掌前道车。王出入则持马陪乘，如齐车之仪，自车上谕命于从车，诏王之车仪。王式则下，前马；王下则以盖从。
大驭掌驭玉路以祀，及犯𫐈，王自左驭，驭下祝，登受辔，犯𫐈，遂驱之。及祭，酌仆，仆左执辔，右祭两轵，祭軓，乃饮。凡驭路，行以肆夏，趋以采荠。凡驭路仪，以鸾和为节。
戎仆掌驭戎车，掌王倅车之政，正其服。犯𫐈，如王路之仪。凡巡守及兵车之会亦如之。掌凡戎车之仪。
齐仆掌驭金路以宾。朝觐宗遇飨食，皆乘金路，其法仪各以其等，为车送逆之节。
道仆掌驭象路以朝夕燕出入，其法仪如齐车。掌贰车之政令。
田仆掌驭田路，以田以鄙。掌佐车之政，设驱逆之车，令获者植旌。及献，比禽。凡田，王提马而走，诸侯晋，大夫驰。驭夫掌驭贰车、从车、使车，分公马而驾治之。
校人掌王马之政，辨六马之属，种马一物，戎马一物，齐马一物，道马一物，田马一物，驽马一物。凡颁良马而养乘之，乘马一师四圉。三乘为皂，皂一趣马；三皂为系，系一驭夫；六系为廏，廏一仆夫；六廏成校，校有左右。驽马三良马之数，丽马一圉，八丽一师，八师一趣马，八趣马一驭夫。天子十有二闲，马六种；邦国六闲，马四种；家四闲，马二种。凡马，特居四之一。春祭马祖，执驹。夏祭先牧，颁马攻特。秋祭马社，臧仆。冬祭马步，献马，讲驭夫。凡大祭祀、朝觐、会同，毛马而颁之，饰币马，执扑而从之。凡宾客，受其币马。大丧，饰遣车之马，及葬，埋之。田猎，则帅驱逆之车。凡将事于四海山川，则饰黄驹。凡国之使者，共其币马。凡军事，物马而颁之。等驭夫之禄，宫中之稍食。
趣马掌赞正良马，而齐其饮食，简其六节。掌驾说之颁，辨四时之居治，以听驭夫。
巫马掌养疾马而乘治之，相医而药攻马疾，受财于校人。马死，则使其贾粥之，入其布于校人。
牧师掌牧地，皆有厉禁而颁之。孟春焚牧，中春通淫，掌其政令。凡田事，赞焚莱。
廋人掌十有二闲之政教，以阜马、佚特，教駣，攻驹，及祭马祖，祭闲之先牧，及执驹、散马耳，圉马，正校人员选。马八尺以上为龙，七尺以上为騋，六尺以上为马。圉师掌教圉人养马。春除蓐、衅廏，始牧；夏庌马，冬献马。射则充椹质，茨墙则翦阖。
圉人掌养马刍牧之事，以役圉师。凡宾客、丧纪，牵马而入陈。𫷷马亦如之。
职方氏掌天下之图，以掌天下之地，辨其邦国、都鄙、四夷、八蛮、七闽、九貉、五戎、六狄之人民，与其财用、九谷、六畜之数要，周知其利害，乃辨九州之国，使同贯利。东南曰扬州，其山镇曰会稽，其泽薮曰具区，其川三江，其浸五湖，其利金、锡、竹、箭，其民二男五女，其畜宜鸟兽，其谷宜稻。正南曰荆州，其山镇曰衡山，其泽薮曰云瞢，其川江、汉，其浸颍、湛，其利丹、银、齿、革，其民一男二女，其畜宜鸟兽，其谷宜稻。河南曰豫州，其山镇曰华山，其泽薮曰圃田，其川荧、雒，其浸波、溠，其利林、漆、丝、枲，其民二男三女，其畜宜六扰，其谷宜五种。正东曰青州，其山镇曰沂山，其泽薮曰望诸，其川淮、泗，其浸沂、沭，其利蒲、鱼，其民二男二女，其畜宜鸡、狗，其谷宜稻、麦。河东曰兖州，其山镇曰岱山，其泽薮曰大野，其川河、济，其浸卢、维，其利蒲、鱼，其民二男三女，其畜宜六扰，其谷宜四种。正西曰雍州，其山镇曰岳山，其泽薮曰弦蒲，其川泾、涒，其浸渭、洛，其利玉、石，其民三男二女，其畜宜牛、马，其谷宜黍、稷。东北曰幽州，其山镇曰医无闾，其泽薮曰奚养，其川河、济，其浸菑、时，其利鱼、盐，其民一男三女，其畜宜四扰，其谷宜三种。河内曰冀州，其山镇曰霍山，其泽薮曰扬纡，其川漳，其浸汾、潞，其利松、柏，其民五男三女，其畜宜牛、羊，其谷宜黍、稷。正北曰并州，其山镇曰恒山，其泽薮曰昭余祁，其川虖池、呕夷，其浸涞、易，其利布帛，其民二男三女，其畜宜五扰，其谷宜五种。乃辨九服之邦国，方千里曰王畿，其外方五百里，曰侯服，又其外方五百里，曰甸服，又其外方五百里，曰男服，又其外方五百里，曰采服，又其外方五百里，曰卫服，又其外方五百里，曰蛮服，又其外方五百里，曰夷服，又其外方五百里，曰镇服，又其外方五百里，曰藩服。凡邦国千里，封公以方五百里，则四公；方四百里则六侯，方三百里则七伯，方二百里则二十五子，方百里则百男，以周知天下。凡邦国小大相维，王设其牧，制其职，各以其所能；制其贡，各以其所有。王将巡守，则戒于四方，曰：各修平乃守，攻乃职事，无敢不敬戒，国有大刑。及王之所行，先道，帅其属而巡戒令。王殷国，亦如之。
土方氏掌土圭之法，以致日景。以土地相宅，而建邦国都鄙，以辨土宜土化之法，而授任地者。王巡守，则树王舍。
怀方氏掌来远方之民，致方贡，致远物，而送逆之，达之以节，治其委积馆舍饮食。
合方氏掌达天下之道路，通其财利，同其数器，壹其度量，除其怨恶，同其好善。
训方氏：掌道四方之政事，与其上下之志，诵四方之传道。正岁则布而训四方，而观新物。
形方氏：掌制邦国之地域，而正其封疆，无有华离之地，使小国事大国，大国比小国。
山师掌山林之名，辨其物与其利害，而颁之于邦国，使致其珍异之物。
川师掌川泽之名，辨其物与其利害，而颁之于邦国，使致其珍异之物。
邍师掌四方之地名，辨其丘陵、坟衍邍隰之名，物之可以封邑者。
匡人掌达法则，匡邦国而观其慝，使无敢反侧，以听王命。
撢人掌诵王志，道国之政事，以巡天下之邦国而语之，使万民和说而正王面。
都司马掌都之士庶子及其众庶、车马兵甲之戒令，以国法掌其政学，以听国司马。家司马亦如之。

周礼卷第九
秋官司寇第五
惟王建国，辨方正位，体国经野，设官分职，以为民极。乃立秋官司寇，使帅其属而掌邦禁，以佐王刑邦国。刑官之属：
大司寇，卿一人；小司寇，中大夫二人；士师，下大夫四人；乡士，上士八人，中士十有六人，旅下士三十有二人，府六人，史十有二人，胥十有二人，徒百有二十人。
遂士，中士十有二人，府六人，史十有二人，胥十有二人，徒百有二十人。
县士，中士三十有二人，府八人，史十有六人，胥十有六人，徒百有六十人。
方士，中士十有六人，府八人，史十有六人，胥十有六人，徒百有六十人。
讶士，中士八人，府四人，史八人，胥八人，徒八十人。
朝士，中士六人，府三人，史六人，胥六人，徒六十人。
司民，中士六人，府三人，史六人，胥三人，徒三十人。
司刑，中士二人，府一人，史二人，胥二人，徒二十人。
司刺，下士二人，府一人，史二人，徒四人。
司约，下士二人，府一人，史二人，徒四人。
司盟，下士二人，府一人，史二人，徒四人。
职金，上士二人，下士四人，府二人，史四人，胥八人，徒八十人。
司厉，下士二人，史一人，徒十有二人。
犬人，下士二人，府一人，史二人，贾四人，徒十有六人。
司圜，中士六人，下士十有二人，府三人，史六人，胥十有六人，徒百有六十人。
掌囚，下士十有二人，府六人，史十有二人，徒百有二十人。
掌戮，下士二人，史一人，徒十有二人。
司隶，中士二人，下士十有二人，府五人，史十人，胥二十人，徒二百人。罪隶，百有二十人。蛮隶，百有二十人。闽隶，百有二十人。夷隶，百有二十人。貉隶，百有二十人。
布宪，中士二人，下士四人，府二人，史四人，胥四人，徒四十人。禁杀戮，下士二人，史一人，徒十有二人。
禁暴氏，下士六人，史三人，胥六人，徒六十人。
野庐氏，下士六人，胥十有二人，徒百有二十人。
蜡氏，下士四人，徒四十人。雍氏，下士二人，徒八人。
萍氏，下士二人，徒八人。
司寤氏，下士二人，徒八人。
司烜氏，下士六人，徒十有二人。
条狼氏，下士六人，胥六人，徒六十人。
修闾氏，下士二人，史一人，徒十有二人。
冥氏，下士二人，徒八人。
庶氏，下士一人，徒四人。
穴氏，下士一人，徒四人。
翨氏，下士二人，徒八人。
柞氏，下士八人，徒二十人。
薙氏，下士二人，徒二十人。
硩蔟氏，下士一人，徒二人。
翦氏，下士一人，徒二人。
赤友氏，下士一人，徒二人。
蝈氏，下士一人，徒二人。壶涿氏，下士一人，徒二人。
庭氏，下士一人，徒二人。
衔枚氏，下士二人，徒八人。
伊耆氏，下士一人，徒二人。
大行人，中大夫二人；小行人，下大夫四人；司仪，上士八人，中士十有六人；行夫，下士三十有二人，府四人，史八人，胥八人，徒八十人。
环人，中士四人，史四人，胥四人，徒四十人。象胥，每翟上士一人，中士二人，下士八人，徒二十人。
掌客，上士二人，下士四人，府一人，史二人，胥二人，徒二十人。
掌讶，中士八人，府二人，史四人，胥四人，徒四十人。
掌交，中士八人，府二人，史四人，徒三十有二人。
掌察，四方中士八人，史四人，徒十有六人。
掌货贿，下士十有六人，史四人，徒三十有二人。
朝大夫，每国上士二人，下士四人，府一人，史二人，庶子八人，徒二十人。
都则，中士一人，下士二人，府一人，史二人，庶子四人，徒八十人。
都士，中士二人，下士四人，府二人，史四人，胥四人，徒四十人。家士亦如之。
大司寇之职，掌建邦之三典，以佐王刑邦国，诘四方：一曰刑新国用轻典；二曰刑平国用中典；三曰刑乱国用重典。以五刑纠万民：一曰野刑，上功纠力；二曰军刑，上命纠守；三曰乡刑，上德纠孝；四曰官刑，上能纠职；五曰国刑，上愿纠暴。以圜土聚教罢民，凡害人者，置之圜土而施职事焉，以明刑耻之。其能改者，反于中国，不齿三年；其不能改而出圜土者，杀。以两造禁民讼，入束矢于朝，然后听之。以两剂禁民狱，入钧金，三日乃致于朝，然后听之。以嘉石平罢民，凡万民之有罪过而未丽于法，而害于州里者，桎梏而坐诸嘉石，役诸司空。重罪旬有三日坐，期役，其次九日坐，九月役，其次七日坐，七月役，其次五日坐，五月役；其下罪三日坐，三月役。使州里任之，则宥而舍之。以肺石达穷民，凡远近惸独老幼之欲有复于上而其长弗达者，立于肺石三日，士听其辞，以告于上，而罪其长。正月之吉，始和，布刑于邦国都鄙，乃县刑象之法于象魏，使万民观刑象，挟日而敛之。凡邦之大盟约，莅其盟书，而登之于天府，大史、内史、司会及六官，皆受其贰而藏之。凡诸侯之狱讼，以邦典定之。凡卿大夫之狱讼，以邦法断之。凡庶民之狱讼，以邦成弊之。大祭祀，奉大牲。若禋祀五帝，则戒之日，莅誓百官，戒于百族。及纳亨，前王。祭之日，亦如之，奉其明水火。凡朝觐会同，前王。大丧，亦如之。大军旅，莅戮于社。凡邦之大事，使其属跸。
小司寇之职，掌外朝之政，以致万民而询焉。一曰询国危，二曰询国迁，三曰询立君。其位，王南乡，三公及州长百姓北面，群臣西面，群吏东面。小司寇摈以叙进而问焉，以众辅志而弊谋。以五刑听万民之狱讼，附于刑，用情讯之，至于旬，乃弊之，读书则用法。凡命夫命妇，不躬坐狱讼。凡王之同族有罪，不即市。以五声听狱讼，求民情。一曰辞听，二曰色听，三曰气听，四曰耳听，五曰目听。以八辟丽邦法，附刑罚：一曰议亲之辟，二曰议故之辟，三曰，议贤之辟，四曰议能之辟，五曰议功之辟，六曰议贵之辟，七曰议勤之辟，八曰议宾之辟。以三刺断庶民狱讼之中：一曰，讯群臣，二曰讯群吏，三曰讯万民。听民之所刺宥，以施上服下服之刑。及大比，登民数，自生齿以上，登于天府。内史、司会、冢宰贰之，以制国用。小祭祀，奉犬牲。凡禋祀五帝，实镬水，纳亨亦如之。大宾客，前王而辟，后、世子之丧，亦如之。小师，莅戮。凡国之大事，使其属跸。孟冬，祀司民，献民数于王，王拜受之，以图国用而进退之。岁终，则令群士计狱弊讼，登中于天府。正岁，帅其属而观刑象，令以木铎，曰：不用法者，国有常刑。令群士。乃宣布于四方，宪刑禁，乃命其属入会，乃致事。
士师之职，掌国之五禁之法，以左右刑罚：一曰宫禁，二曰官禁，三曰国禁，四曰野禁，五曰军禁。皆以木铎徇之于朝，书而县于门闾。以五戒先后刑罚，母使罪丽于民。一曰誓，用之于军旅；二曰诰，用之于会同；三曰禁，用诸田役；四曰纠，用诸国中；五曰宪，用诸都鄙。掌乡合州党族闾比之联，与其民人之什伍，使之相安相受，以比追胥之事，以施刑罚庆赏。掌官中之政令，察狱讼之辞，以诏司寇断狱弊讼，致邦令。掌士之八成，一曰邦汋，二曰邦贼，三曰邦谍，四曰犯邦令，五曰挢邦令，六曰为邦盗，七曰为邦朋，八曰为邦诬。若邦凶荒，则以荒辩之法治之。令移民、通财、纠守、缓刑。凡以财狱讼者，正之以傅别约剂。若祭胜国之社稷，则为之尸。王燕出入，则前驱而辟。祀五帝，则沃尸及王盥，洎镬水。凡刏珥，则奉犬牲。诸侯为宾，则帅其属而跸于王宫。大丧亦如之。大师，帅其属而禁逆军旅者与犯师禁者而戮之。岁终，则令正要会。正岁，帅其属而宪禁令于国及郊野。
乡士掌国中，各掌其乡之民数而纠戒之，听其狱讼，察其辞，辨其狱讼，异其死刑之罪而要之，旬而职听于朝，司寇听之，断其狱弊其讼于朝。群士司刑皆在，各丽其法以议狱讼。狱讼成，士师受中。协日刑杀，肆之三日。若欲免之，则王会其期。大祭祀、大丧纪、大军旅、大宾客，则各掌其乡之禁令，帅其属夹道而跸。三公若有邦事，则为之前驱而辟。其丧亦如之。凡国有大事，则戮其犯命者。
遂士掌四郊，各掌其遂之民数，而纠其戒令，听其狱讼，察其辞，辨其狱讼，异其死刑之罪而要之，二旬而职听于朝，司寇听之，断其狱，弊其讼于朝。群士司刑皆在，各丽其法以议狱讼。狱讼成，士师受中。协日就郊而刑杀，各于其遂肆之三日。若欲免之，则王令三公会其期。若邦有大事聚众庶，则各掌其遂之禁令，帅其属而跸。六卿若有邦事，则为之前驱而辟，其丧亦如之。凡郊有大事，则戮其犯命者。
县士掌野，各掌其县之民数，纠其戒令，而听其狱讼，察其辞，辨其狱讼，异其死刑之罪而要之，三旬而职听于朝。司寇听之，断其狱弊其讼于朝，群士司刑皆在，各丽其法以议狱讼。狱讼成，士师受中。协日刑杀，各就其县，肆之三日。若欲免之，则王命六卿会其期。若邦有大役聚众庶，则各掌其县之禁令。若大夫有邦事，则为之前驱而辟。其丧亦如之。凡野有大事，则戮其犯命者。
方士掌都家，听其狱讼之辞，辨其死刑之罪而要之，三月而上狱讼于国，司寇听其成于朝，群士司刑皆在，各丽其法以议狱讼。狱讼成，士师受中，书其刑杀之成，与其听狱讼者。凡都家之大事聚众庶，则各掌其方之禁令，以时修其县法。若岁终，则省之而诛赏焉。凡都家之士所上治，则主之。
讶士掌四方之狱讼，谕罪刑于邦国。凡四方之有治于士者，造焉。四方有乱狱，则往而成之。邦有宾客，则与行人送逆之。入于国，则为之前驱而辟，野亦如之。居馆，则帅其属而为之跸，诛戮暴客者。客出入则道之，有治则赞之。凡邦之大事，聚众庶，则读其誓禁。
朝士掌建邦外朝之法，左九棘，孤卿大夫位焉，群士在其后；右九棘，公侯伯子男位焉，群吏在其后；面三槐，三公位焉，州长众庶在其后。左嘉石，平罢民焉。右肺石，达穷民焉。帅其属而以鞭呼趋且辟。禁慢朝错立族谈者。凡得获货贿人民六畜者，委于朝，告于士，旬而举之，大者公之，小者庶民私之。凡士之治有期日，国中一旬，郊二旬，野三旬，都三月，邦国期。期内之治听，期外不听。凡有责者，有判书以治则听。凡民同货财者，令以国法行之，犯令者刑罚之。凡属责者，以其地傅而听其辞。凡盗贼军乡邑及家人，杀之无罪。凡报仇雠者，书于士，杀之无罪。若邦凶荒札丧寇戎之故，则令邦国都家县鄙虑刑贬。
司民掌登万民之数，自生齿以上，皆书于版，辨其国中与其都鄙及其郊野，异其男女，岁登下其死生。及三年大比，以万民之数诏司寇。司寇及孟冬祀司民之日，献其数于王，王拜受之，登于天府。内史、司会、冢宰贰之，以赞王治。司刑掌五刑之法，以丽万民之罪。墨罪五百，劓罪五百，宫罪五百，刖罪五百，杀罪五百。若司寇断狱弊讼，则以五刑之法诏刑罚，而以辨罪之轻重。
司刺掌三刺三宥三赦之法，以赞司寇听狱讼。壹刺曰讯群臣，再刺曰讯群吏，三刺曰讯万民。壹宥曰不识，再宥曰过失，三宥曰遗忘；壹赦曰幼弱，再赦曰老旄，三赦曰憃愚。以此三法者求民情，断民中，而施上服下服之罪，然后刑杀。司约掌邦国及万民之约剂，治神之约为上，治民之约次之，治地之约次之，治功之约次之，治器之约次之，治挚之约次之。凡大约剂书于宗彝，小约剂书于丹图。若有讼者，则珥而辟藏，其不信者服墨刑。若大乱，则六官辟藏，其不信者杀。司盟掌盟载之法。凡邦国有疑会同，则掌其盟约之载及其礼仪，北面诏明神。既盟，则贰之。盟万民之犯命者，诅其不信者亦如之。凡民之有约剂者，其贰在司盟。有狱讼者，则使之盟诅。凡盟诅，各以其地域之众庶共其牲而致焉。既盟，则为司盟共祈酒脯。
职金掌凡金玉锡石丹青之戒令，受其入征者，辨其物之美恶与其数量，楬而玺之，入其金锡于为兵器之府，入其玉石丹青于守藏之府，入其要。掌受士之金罚货罚，入于司兵。旅于上帝，则共其金版。飨诸侯亦如之。凡国有大故而用金石，则掌其令。
司厉掌盗贼之任器货贿，辨其物，皆有数量，贾而楬之，入于司兵。其奴，男子入于罪隶，女子入于舂槁。凡有爵者，与七十者，与未龀者，皆不为奴。
犬人掌犬牲。凡祭祀，共犬牲，用牷物，伏瘗亦如之。凡几珥沈辜，用𮪡可也。凡相犬牵犬者属焉，掌其政治。
司圜掌收教罢民，凡害人者，弗使冠饰而加明刑焉，任之以事而收教之。能改者，上罪三年而舍，中罪二年而舍，下罪一年而舍。其不能改而出圜土者杀。虽出，三年不齿。凡圜土之刑人也，不亏体；其罚人也，不亏财。
掌囚掌守盗贼，凡囚者，上罪梏拲而桎，中罪桎梏，下罪梏，王之同族拲，有爵者桎，以待弊罪。及刑杀，告刑于王，奉而适朝，士加明梏，以适市而刑杀之。凡有爵者与王之同族，奉而适甸师氏，以待刑杀。
掌戮掌斩杀贼谍而搏之。凡杀其亲者焚之，杀王之亲者，辜之。凡杀人者，踣诸市，肆之三日。刑盗于市。凡罪之丽于法者，亦如之。唯王之同族与有爵者，杀之于甸师氏。凡军旅田役，斩杀刑戮亦如之。墨者使守门，劓者使守关，宫者使守内，刖者使守囿，髡者使守积。
司隶掌五隶之法，辨其物而掌其政令，帅其民而搏盗贼，役国中之辱事，为百官积任器，凡囚执人之事。邦有祭祀、宾客丧纪之事，则役其烦辱之事。掌帅四翟之隶，使之皆服其邦之服，执其邦之兵，守王宫与野舍之厉禁。
罪隶掌役百官府与凡有守者，掌使令之小事。凡封国若家，牛助为牵徬。其守王宫与其厉禁者，如蛮隶之事。
蛮隶掌役校人养马。其在王宫者，执其国之兵以守王宫；在野外，则守厉禁。
闽隶掌役畜养鸟而阜蕃教扰之，掌子则取隶焉。
夷隶掌役牧人养牛马，与鸟言。其守王宫者与其守厉禁者，如蛮隶之事。
貉隶，掌役服不氏而养兽，而教扰之。掌与兽言。其守王宫者，与其守厉禁者，如蛮隶之事。

周礼卷第十
秋官司寇下
布宪掌宪邦之刑禁。正月之吉，执旌节以宣布于四方，而宪邦之刑禁以诘四方邦国及其都鄙，达于四海。凡邦之大事合众庶，则以刑禁号令。
禁杀戮掌司斩杀戮者。凡伤人见血而不以告者，攘狱者，遏讼者，以告而诛之。
禁暴氏，掌禁庶民之乱暴力正者，挢诬犯禁者，作言语而不信者，以告而诛之。凡国聚众庶，则戮其犯禁者以徇。凡奚隶聚而出入者，则司牧之，戮其犯禁者。
野庐氏，掌达国道路，至于四畿。比国郊及野之道路、宿息、井树。若有宾客，则令守涂地之人聚柝之，有相翔者则诛之。凡道路之舟车轚互者，叙而行之。凡有节者及有爵者至，则为之辟。禁野之横行径逾者。凡国之大事，比修除道路者。掌凡道禁。邦之大师，则令埽道路，且以几禁行作不时者、不物者。
蜡氏，掌除骴。凡国之大祭祀，令州里除不蠲，禁刑者，任人及凶服者，以及郊野。大师、大宾客亦如之。若有死于道路者，则令埋而置楬焉，书其日月焉，县其衣服任器于有地之官，以待其人。掌凡国之骴禁。
雍氏掌沟渎浍池之禁，凡害于国稼者。春令为阱擭沟渎之利于民者，秋令塞阱杜擭，禁山之为苑泽之沈者。
萍氏掌国之水禁。几酒，谨酒，禁川游者。司寤氏掌夜时。以星分夜，以诏夜士夜禁。御晨行者，禁宵行者、夜游者。
司烜氏掌以夫遂取明火于日，以鉴取明水于月，以共祭祀之明齍明烛，共明水。凡邦之大事，共坟烛庭燎。中春，以木铎修火禁于国中。军旅，修火禁。邦若屋诛，则为明竁焉。
条狼氏掌执鞭以趋辟。王出入则八人夹道，公则六人，侯伯则四人，子男则二人。凡誓，执鞭以趋于前，且命之。誓仆右曰杀，誓驭曰车𮝹，誓大夫曰敢不关，鞭五百，誓师曰三百，誓邦之大史曰杀，誓小史曰墨。
修闾氏掌比国中宿互柝者，与其国粥，而比其追胥者而赏罚之。禁径逾者，与以兵革趋行者，与驰骋于国中者。邦有故，则令守其闾互，唯执节者不几。
冥氏掌设弧张，为阱擭以攻猛兽，以灵鼓敺之。若得其兽，则献其皮革齿须备。庶氏掌除毒蛊，以攻说禬之，嘉草攻之。凡敺蛊，则令之比之。
穴氏掌攻蛰兽，各以其物火之。以时献其珍异皮革。翨氏掌攻猛鸟，各以其物为媒而掎之。以时献其羽翮。
柞氏掌攻草木及林麓。夏日至，令刊阳木而火之；冬日至，令剥阴本而水之。若欲其化也，则春秋变其水火。凡攻木者，掌其政令。
薙氏掌杀草。春始生而萌之，夏日至而夷之，秋绳而芟之，冬日至而耜之。若欲其化也，则以水火变之。掌凡杀草之政令。硩蔟氏掌覆夭鸟之巢，以方书十日之号，十有二辰之号，十有二月之号，十有二岁之号，二十有八星之号，县其巢上，则去之。
翦氏掌除蠹物，以攻禜攻之，以莽草熏之，凡庶蛊之事。
赤犮氏掌除墙屋，以蜃炭攻之，以灰洒毒之。凡𥐙屋除其貍虫。
蝈氏掌去蛙黾，焚牡蘜，以灰洒之则死。以其烟被之，则凡水虫无声。
壶涿氏掌除水虫，以炮土之鼓敺之，以焚石投之。若欲杀其神，则以牲橭午贯象齿而沈之，则其神死，渊为陵。庭氏掌射国中之夭鸟。若不见其鸟兽，则以救日之弓与救月之矢夜射之。若神也，则以大阴之弓与枉矢射之。衔枚氏掌司嚣。国之大祭祀，令禁无嚣。军旅田役，令衔枚。禁嘂呼叹呜于国中者，行歌哭于国中之道者。
伊耆氏掌国之大祭祀，共其杖咸。军旅，授有爵者杖，共王之齿杖。
大行人掌大宾之礼及大客之仪，以亲诸侯。春朝诸侯而图天下之事，秋觐以比邦国之功，夏宗以陈天下之谟，冬遇以协诸侯之虑，时会以发四方之禁，殷同以施天下之政，时聘以结诸侯之好，殷𬢋以除邦国之慝，闲问以谕诸侯之志，归脤以交诸侯之福，贺庆以赞诸侯之喜，致禬以补诸侯之灾。以九仪辨诸侯之命，等诸臣之爵，以同邦国之礼而待其宾客。上公之礼，执桓圭九寸，缫藉九寸，冕服九章，建常九斿，樊缨九就，贰车九乘，介九人，礼九牢，其朝位宾主之闲九十步，立当车轵，摈者五人，庙中将币三享，王礼再祼而酢，飨礼九献，食礼九举，出入五积，三问三劳。诸侯之礼，执信圭七寸，缫藉七寸，冕服七章，建常七斿，樊缨七就，贰车七乘，介七人，礼七牢，朝位宾主之间七十步，立当前疾，摈者四人，庙中将币三享，王礼壹祼而酢，飨礼七献，食礼七举，出入四积，再问再劳。诸伯执躬圭，其他皆如诸侯之礼。诸子执谷璧五寸，缫藉五寸，冕服五章，建常五斿，樊缨五就，贰车五乘，介五人，礼五牢，朝位宾主之闲五十步，立当车衡，摈者三人，庙中将币，三享，王礼，壹祼不酢，飨礼五献，食礼五举，出入三积，壹问壹劳。诸男执蒲璧，其他皆如诸子之礼。凡大国之孤，执皮帛以继小国之君，出入三积，不问壹劳，朝位当车前，不交摈，庙中无相，以酒礼之，其他皆视小国之君。凡诸侯之卿，其礼各下其君二等，以下及其大夫士皆如之。邦畿方千里，其外方五百里谓之侯服，岁壹见，其贡祀物。又其外方五百里谓之甸服，二岁壹见，其贡嫔物。又其外方五百里谓之男服，三岁壹见，其贡器物。又其外方五百里谓之采服，四岁壹见，其贡服物。又其外方五百里谓之卫服，五岁壹见，其贡材物。又其外方五百里谓之要服，六岁壹见，其贡货物。九州之外谓之蕃国，世壹见，各以其所贵宝为挚。王之所以抚邦国诸侯者，岁徧存，三岁徧𬢋，五岁徧省，七岁属象胥，谕言语，协辞命；九岁属瞽史，谕书名，听声音；十有一岁达瑞节，同度量，成牢礼，同数器，修法则；十有二岁，王巡守殷国。凡诸侯之王事，辨其位，正其等，协其礼，宾而见之。若有大丧，则诏相诸侯之礼。若有四方之大事，则受其币，听其辞。凡诸侯之邦交，岁相问也，殷相聘也，世相朝也。
小行人，掌邦国宾客之礼籍，以待四方之使者。令诸侯春入贡，秋献功，王亲受之，各以其国之籍礼之。凡诸侯入王，则逆劳于畿，及郊劳，视馆，将币，为承而摈。凡四方之使者，大客则摈，小客则受其币而听其辞。使适四方，协九仪宾客之礼，朝觐、宗遇、会同，君之礼也；存𬢋省，聘、问，臣之礼也。达天下之六节，山国用虎节，土国用人节，泽国用龙节，皆以金为之；道路用旌节，门关用符节，都鄙用管节，皆以竹为之。成六瑞：王用瑱圭，公用桓圭，侯用信圭，伯用躬圭，子用谷璧，男用蒲璧。合六币：圭以马，璋以皮，璧以帛，琮以锦，琥以绣，璜以黼。此六物者，以和诸侯之好故。若国札丧，则令赙补之；若国凶荒，则令赒委之；若国师役，则令槁禬之。若国有福事，则令庆贺之；若国有祸灾，则令哀吊之。凡此五物者，治其事故。及其万民之利害为一书，其礼俗、政事、教治刑禁之逆顺为一书，其悖逆暴乱、作慝犹犯令者为一书，其札丧、凶荒、厄贫为一书，其康乐、和亲、安平为一书。凡此五物者，每国辨异之，以反命于王，以周知天下之故。
司仪掌九仪之宾客摈相之礼，以诏仪容、辞令、揖让之节。将合诸侯，则令为坛三成，宫旁一门。诏王仪，南乡见诸侯，土揖庶姓，时揖异姓，天揖同姓。及其摈之，各以其礼，公于上等，侯伯于中等，子男于下等。其将币亦如之。其礼亦如之。王燕，则诸侯毛。凡诸公相为宾，主国五积，三问，皆三辞拜受，皆旅摈，再劳，三辞，三揖，登，拜受，拜送。主君郊劳，交摈三辞，车逆，拜辱，三揖三辞，拜受，车送，三还，再拜。致馆亦如之。致飧，如致积之礼。及将币，交摈三辞，车逆，拜辱，宾车进，答拜，三揖三让，每门止一相。及庙，唯上相入。宾三揖三让，登，再拜，授币，宾拜送币。每事如初，宾亦如之。及出，车送，三请三进，再拜，宾三还三辞，告辟。致饔饩，还圭，飨食，致赠，郊送，皆如将币之仪。宾之拜礼，拜饔饩，拜飨食。宾继主君，皆如主国之礼。诸侯诸伯诸子诸男之相为宾也，各以其礼。相待也，如诸公之仪。诸公之臣，相为国客，则三积，皆三辞拜受。及大夫郊劳，旅摈，三辞，拜辱，三让，登，听命，下拜，登受。宾使者，如初之仪。及退，拜送。致馆，如初之仪。及将币，旅摈，三辞拜逆，客辟，三揖，每门止一相，及庙，唯君相入，三让，客登，拜，客三辟，授币，下，出，每事如初之仪。及礼，私面私献，皆再拜稽首，君答拜，出，及中门之外，问君，客再拜对，君拜，客辟而对；君问大夫，客对；君劳客，客再拜稽首，君答拜，客趋辟。致饔饩如劳之礼，飨食还圭，如将币之仪。君馆客，客辟，介受命，遂送，客从，拜辱于朝。明日，客拜礼赐，遂行，如入之积。凡侯伯子男之臣，以其国之爵相为客而相礼，其仪亦如之。凡四方之宾客礼仪辞命饩牢赐献，以二等从其爵而上下之。凡宾客送逆同礼。凡诸侯之交，各称其邦而为之币，以其币为之礼。凡行人之仪，不朝不夕，不正其主面，亦不背客。行夫，掌邦国传遽之小事，美恶而无礼者。凡其使也，必以旌节，虽道有难而不时，必达。居于其国，则掌行人之劳辱事焉，使则介之。
环人掌送逆邦国之通宾客，以路节达诸四方。舍则授馆，令聚柝，有任器，则令环之。凡门关无几，送逆及疆。
象胥掌蛮、夷、闽、貉、戎、狄之国使，掌传王之言而谕说焉，以和亲之。若以时入宾，则协其礼与其辞言传之。凡其出入送逆之礼节币帛辞令，而宾相之。凡国之大丧，诏相国客之礼仪，而正其位。凡军旅会同，受国客币而宾礼之。凡作事，王之大事诸侯，次事卿，次事大夫，次事上士，下事庶子。
掌客掌四方宾客之牢礼饩献饮食之等数，与其政治。王合诸侯而飨礼，则具十有二牢，庶具百物备，诸侯长十有再献。王巡守殷国，则国君膳以牲犊，令百官百牲皆具。从者，三公视上公之礼，卿视侯伯之礼，大夫视子男之礼，士视诸侯之卿礼，庶子壹视其大夫之礼。凡诸侯之礼，上公五积，皆视飧牵，三问皆修；群介、行人、宰、史皆有牢；飧五牢，食四十，簠十，豆四十，铏四十有二，壶四十，鼎簋十有二，牲三十有六，皆陈；饔饩九牢，其死牢如飧之陈，牵四牢，米百有二十筥，醯醢百有二十瓮，车皆陈；车米视生牢，牢十车，车秉有五䉤，车禾视死牢，牢十车，车三秅，刍薪倍禾，皆陈；乘禽日九十双，殷膳大牢，以及归，三飨、三食、三燕，若弗酌，则以币致之。凡介、行人、宰、史，皆有飧饔饩，以其爵等为之牢礼之陈数，唯上介有禽献；夫人致礼，八壶、八豆、八笾，膳大牢，致飨大牢，食大牢。卿皆见以羔，膳大牢。侯伯四积，皆视飧牵，再问皆修。飧四牢，食三十有二，簠八，豆三十有二，铏二十有八，壶三十有二，鼎簋十有二，腥二十有七，皆陈；饔饩七牢，其死牢如飧之陈，牵三牢，米百筥，醯醢百瓮，皆陈；米三十车，禾四十车，刍薪倍禾，皆陈；乘禽日七十双，殷膳大牢，三飨，再食，再燕；凡介行人宰史，皆有飧饔饩，以其爵等为之礼，唯上介有禽献；夫人致礼，八壶，八豆，八笾，膳大牢，致飨大牢；卿皆见以羔，膳特牛。子男三积，皆视飧牵，壹问以修；飧三牢，食二十有四，簠六，豆二十有四，铏十有八，壶二十有四，鼎簋十有二，牲十有八，皆陈；饔饩五牢，其死牢如飧之陈，牵二牢，米八十筥，醯醢八十瓮，皆陈；米二十车，禾三十车，刍薪倍禾，皆陈；乘禽日五十双，壹飨，壹食，壹燕；凡介行人宰史，皆有飧饔饩，以其爵等为之礼，唯上介有禽献；夫人致礼，六壶，六豆，六笾，膳视致飨；亲见卿，皆膳特牛。凡诸侯之卿大夫士为国客，则如其介之礼以待之。凡礼宾客，国新杀礼，凶荒杀礼，札丧杀礼，祸灾杀礼，在野在外杀礼。凡宾客死，致礼以丧用；宾客有丧，唯刍稍之受。遭主国之丧，不受飨食，受牲礼。
掌讶掌邦国之等籍，以待宾客。若将有国宾客至，则戒官修委积，与士逆宾于疆，为前驱而入。及宿，则令聚柝；及委，则致积。至于国，宾入馆，次于舍门外，待事于客。及将币，为前驱。至于朝，诏其位，入复；及退，亦如之。凡宾客之治，令讶，讶治之。凡从者出，则使人道之；及归，送亦如之。凡宾客诸侯有卿讶，卿有大夫讶，大夫有士讶，士皆有讶。凡讶者，宾客至而往，诏相其事，而掌其治令。
掌交掌以节与币巡邦国之诸侯，及其万民之所聚者，道王之德意志虑，使咸知王之好恶，辟行之，使和诸侯之好，达万民之说。掌邦国之通事，而结其交好，以谕九税之利，九礼之亲，九牧之维，九禁之难，九戎之威。掌察掌货贿。
朝大夫掌都家之国治，日朝以听国事故，以告其君长。国有政令，则令其朝大夫。凡都家之治于国者，必因其朝大夫，然后听之，唯大事弗因。凡都家之治有不及者，则诛其朝大夫；在军旅，则诛其有司。都则、都士、家士。

周礼卷第十一
冬官考工记第六
国有六职，百工与居一焉。或坐而论道；或作而行之；或审曲面执，以饬五材，以辨民器；或通四方之珍异以资之；或饬力以长地财；或治丝麻以成之。坐而论道，谓之王公；作而行之，谓之士大夫；审曲面执，以饬五材，以辨民器，谓之百工；通四方之珍异以资之，谓之商旅；饬力以长地财，谓之农夫；治丝麻以成之，谓之妇功。粤无镈，燕无函，秦无庐，胡无弓车。粤之无镈也，非无镈也，夫人而能为镈也；燕之无函也，非无函也，夫人而能为函也；秦之无庐也，非无庐也，夫人而能为庐也；胡之无弓车也，非无弓车也，夫人而能为弓、车也。知者创物，巧者述之，守之世谓之工。百工之事，皆圣人之作也。烁金以为刃，凝土以为器，作车以行陆，作舟以行水，此皆圣人之所作也。天有时，地有气，材有美，工有巧，合此四者，然后可以为良。材美，工巧，然而不良，则不时，不得地气也。橘逾淮而北为枳，𬸱鹆不逾济，貉逾汶则死，此地气然也。郑之刀，宋之斤，鲁之削，吴粤之剑，迁乎其地而弗能为良，地气然也。燕之角，荆之干，妢胡之笴，吴粤之金锡，此材之美者也。天有时以生，有时以杀；草木有时以生，有时以死；石有时以泐；水有时以凝，有时以泽；此天时也。凡攻木之工七，攻金之工六，攻皮之工五，设色之工五，刮摩之工五，抟埴之工二。攻木之工：轮、舆、弓、庐、匠、车、梓；攻金之工：筑、冶、凫、栗、叚、桃；攻皮之工：函、鲍、韗、韦、裘；设色之工：画、缋、钟、筐、㡛；刮摩之工：玉、栉、雕、矢、磬；抟埴之工：陶、瓬。有虞氏上陶，夏后氏上匠，殷人上梓；周人上舆。故一器而工聚焉者，车为多。车有六等之数：车轸四尺，谓之一等；戈柲六尺有六寸，既建而迆，崇于轸四尺，谓之二等；人长八尺，崇于戈四尺，谓之三等；殳长寻有四尺，崇于人四尺，谓之四等；车戟常崇于殳四尺，谓之五等；酋矛常有四尺，崇于戟四尺，谓之六等。车谓之六等之数。凡察车之道，必自载于地者始也，是故察车自轮始。凡察车之道，欲其朴属而微至。不朴属，无以为完久也；不微至，无以为戚速也。轮已崇，则人不能登也；轮已庳，则于马终古登陀也。故兵车之轮六尺有六寸，田车之轮六尺有三寸，乘车之轮六尺有六寸。六尺有六寸之轮，轵崇三尺有三寸也，加轸与𫐗焉，四尺也。人长八尺，登下以为节。
轮人为轮，斩三材必以其时。三材既具，巧者和之。毂也者，以为利转也；辐也者，以为直指也；牙也者，以为固抱也。轮敝，三材不失职，谓之完。望而视其轮，欲其幎尔而下迆也。进而视之，欲其微至也。无所取之，取诸圜也。望其幅，欲其揱尔而纤也，进而视之，欲其肉称也，无所取之，取诸易直也。望其毂，欲其眼也，进而视之，欲其帱之廉也，无所取之，取诸急也。视其缏，欲其蚤之正也，察其菑蚤不齵，则轮虽敝不匡。凡斩毂之道，必矩其阴阳。阳也者，稹理而坚，阴也者，疏理而柔。是故以火养其阴而齐诸其阳，则毂虽敝不□。毂小而长则柞，大而短则挚。是故六分其轮崇，以其一为之牙围，参分其牙围，而漆其二。椁其漆内而中诎之，以为之毂长，以其长为之围，以其围之阞捎其薮。五分其毂之长，去一以为贤，去三以为轵。容毂必直，陈篆必正，施胶必厚，施筋必数，帱必负干。既摩，革色青白，谓之毂之善。参分其毂长，二在外，一在内，以置其辐。凡辐，量其凿深以为辐广。辐广而凿浅，则是以大扤，虽有良工，莫之能固。凿深而辐小，则是固有余而强不足也。故竑其辐广以为之弱，则虽有重任，毂不折。参分其辐之长而杀其一，则虽有深泥，亦弗之溓也。参分其股围，去一以为骹围。楺辐必齐，平沈必均，直以指牙，牙得则无槷而固，不得则有𣙗，必足见也。六尺有六寸之轮，绠参分寸之二，谓之轮之固。凡为轮，行泽者欲杼，行山者欲侔。杼以行泽，则是刀以割涂也，是故涂不附。侔以行山，则是抟以行石也，是故轮虽敝，不甐于凿。凡揉牙，外不廉而内不挫，旁不肿，谓之用火之善。是故规之以视其圜也，萭之以视其匡也，县之以视其辐之直也，水之以视其平沈之均也，量其薮以黍以视其同也，权之以视其轻重之侔也。故可规、可萭、可水、可县、可量、可权也，谓之国工。轮人为盖，达常围三寸，楹围倍之，六寸。信其楹围以为部广，部广六寸，部长二尺，楹长倍之，四尺者二。十分寸之一谓之枚，部尊一枚，弓凿广四枚，凿上二枚，凿下四枚，凿深二寸有半，下直二枚，凿端一枚。弓长六尺，谓之庇轵，五尺谓之庇轮，四尺谓之庇轮。参分弓长而楺其一。参分其股围，去一以为蚤围。参分弓长，以其一为之尊。上欲尊而宇欲卑，上尊而宇卑，则吐水疾而霤远。盖已崇则难为门也，盖已卑是蔽目也，是故盖崇十尺。良盖弗冒弗纮，殷亩而驰，不队，谓之国工。
舆人为车，轮崇、车广、衡长，参如一，谓之参称。参分车广，去一以为隧。参分其隧，一在前，二在后，以楺其式。以其广之半为之式崇，以其队之半为之较崇。六分其广，以一为之轸围。参分轸围，去一以为式围。参分式围，去一以为较围。参分较围，去一以为轵围；参分轵围，去一以为轛围。圜者中规，方者中矩，立者中县，衡者中水，直者如生焉，继者如附焉。凡居材，大与小无并，大倚小则摧，引之则绝。栈车欲弇，饰车欲侈。
辀人为辀，辀有三度，轴有三理。国马之辀深四尺有七寸，田马之辀深四尺，驽马之辀深三尺有三寸。轴有三理：一者以为美也，二者以为久也，三者以为利也。轨前十尺，而策半之。凡任木，任正者，十分其辀之长，以其一为之围。衡任者，五分其长，以其一为之围。小于度，谓之无任。五分其轸间，以其一为之轴围。十分其辀之长，以其一为之当兔之围。参分其兔围，去一以为颈围。五分其颈围，去一以为踵围。凡揉辀，欲其孙而无弧深。今夫大车之辕摰，其登又难，既克其登，其覆车也必易。此无故，唯辕直且无挠也。是故大车，平地既节轩挚之任，及其登陀，不伏其辕，必缢其牛。此无故，唯辕直且无桡也。故登陀者，倍任者也，犹能以登，及其下陀也，不援其邸，必𬘶其牛后。此无故，唯辕直且无桡也。是故辀欲颀典。辀深则折，浅则负。辀注则利准，利准则久，和则安。辀欲弧而无折，经而无绝，进则与马谋，退则与人谋，终日驰骋，左不楗，行数千里，马不契需，终岁御，衣衽不敝，此唯辀之和也。劝登马力，马力既竭，辀犹能一取焉。良辀环灂，自伏兔不至轨七寸，轨中有灂，谓之国辀。轸之方也，以象地也。盖之圜也，以象天也。轮辐三十，以象日月也。盖弓二十有八，以象星也。龙旗九斿，以象大火也。鸟𣄣七斿，以象鹑火也。熊旗六斿，以象伐也。龟蛇四斿，以象营室也。弧旌枉矢，以象弧也。攻金之工，筑氏执下齐，冶氏执上齐，凫氏为声，栗氏为量，叚氏为镈器，桃氏为刃。金有六齐：六分其金而锡居一，谓之钟鼎之齐；五分其金而锡居一，谓之斧斤之齐；四分其金而锡居一，谓之戈戟之齐；参分其金而锡居一，谓之大刃之齐；五分其金而锡居二，谓之削杀矢之齐；金锡半，谓之鉴燧之齐。
筑氏为削，长尺博寸，合六而成规，欲新而无穷，敝尽而无恶。
冶氏为杀矢，刃长寸，围寸，铤十之，重三垸。戈广二寸，内倍之，胡三之，援四之。已倨则不入，已句则不决，长内则折前，短内则不疾，是故倨句外博。重三锊。戟广寸有半寸，内三之，胡四之，援五之，倨句中矩，与刺重三锊。
桃氏为剑，腊广二寸有半寸，两从半之。以其腊广为之茎围，长倍之。中其茎，设其后。参分其腊广，去一以为首广而围之。身长五其茎长，重九锊，谓之上制，上士服之；身长四其茎长，重七锊，谓之中制，中士服之；身长三其茎长，重五锊，谓之下制，下士服之。
凫氏为钟，两栾谓之铣，铣间谓之于，于上谓之鼓，鼓上谓之钲，钲上谓之舞，舞上谓之甬，甬上谓之衡。钟县谓之旋，旋虫谓之干。钟带谓之篆，篆间谓之枚，枚谓之景，于上之摩谓之隧。十分其铣，去二以为钲，以其钲为之铣间，去二分以为之鼓间，以其鼓间为之舞佾，去三分以为舞广。以其钲之长为之甬长，以其甬长为之围，参分其围，去一以为衡围。参分其甬长，二在上，一在下，以设其旋。薄厚之所震动，清浊之所由出，侈弇之所由兴，有说。钟已厚则石，已薄则播，侈则柞，弇则郁，长甬则震。是故大钟十分其鼓间，以其一为之厚；小钟十分其钲间，以其一为之厚。钟大而短，则其声疾而短闻；钟小而长，则其声舒而远闻。为遂，六分其厚，以其一为之深而围之。
栗氏为量，改煎金锡则不耗，不耗然后权之，权之然后准之，准之然后量之，量之以为鬴，深尺，内方尺而圜其外，其实一鬴。其臀一寸，其实一豆。其耳三寸，其实一升。重一钧，其声中黄钟之宫，槩而不税。其铭曰：时文思索，允臻其极。嘉量既成，以观四国，永启厥后，兹器维则。凡铸金之状，金与锡，黑浊之气竭，黄白次之；黄白之气竭，青白次之；青白之气竭，青气次之，然后可铸也。叚氏。
函人为甲，犀甲七属，兕甲六属，合甲五属。犀甲寿百年，兕甲寿二百年，合甲寿三百年。凡为甲，必先为容，然后制革。权其上旅与其下旅，而重若一，以其长为之围。凡甲鍜不挚则不坚，已敝则桡。凡察革之道，视其钻空，欲其惌也；视其里，欲其易也；视其朕，欲其直也；櫜之，欲其约也；举而视之，欲其丰也；衣之，欲其无𬹼也。视其钻空而惌，则革坚也；视其里而易，则材更也；视其朕而直，则制善也；櫜之而约，则周也；举之而丰，则明也；衣之无𬹼，则变也。
鲍人之事，望而视之，欲其荼白也；进而握之，欲其柔而滑也；卷而抟之，欲其无迤也；视其著，欲其浅也；察其线，欲其藏也。革欲其荼白而疾澣之，则坚；欲其柔滑而腛脂之，则需。引而信之，欲其直也。信之而直，则取材正也。信之而枉，则是一方缓一方急也。若苟一方缓一方急，则及其用之也，必自其急者先裂。若苟自急者先裂，则是以博为鞯也。卷而搏之而不迆，则厚薄序也。视其著而浅，则革信也。察其线而藏，则虽敝不甐。
韗人为皋陶，长六尺有六寸，左右端广六寸，中尺，厚三寸，穹者三之一，上三正。鼓长八尺，鼓四尺，中围加三之一，谓之鼖鼓。为皋鼓，长寻有四尺，鼓四尺，倨句磬折。凡冒鼓，必以启蛰之日。良鼓瑕如积环。鼓大而短，则其声疾而短闻；鼓小而长，则其声舒而远闻。韦氏裘氏
画缋之事，杂五色，东方谓之青，南方谓之赤，西方谓之白，北方谓之黑。天谓之玄，地谓之黄。青与白相次也，赤与黑相次也，玄与黄相次也。青与赤谓之文，赤与白谓之章，白与黑谓之黼，黑与青谓之黻，五采备谓之绣。土以黄，其象方，天时变。火以圜，山以章，水以龙，鸟兽蛇，杂四时五色之位以章之，谓之巧。凡画缋之事，后素功。
钟氏染羽，以朱湛丹秫，三月而炽之，淳而渍之。三入为𫄸，五入为𮉪，七入为缁。筐人㡛氏涷丝，以涚水沤其丝七日，去地尺暴之。昼暴诸日，夜宿诸井，七日七夜，是谓水涷。涷帛以栏为灰，渥淳其帛，实诸泽器，淫之以蜃，清其灰而盝之，而挥之，而沃之，而盝之，而涂之，而宿之。明日沃而盝之。昼暴诸日，夜宿诸井，七日七夜，是谓水涷。

周礼卷第十二
冬官考工记下
玉人之事，镇圭尺有二寸，天子守之；命圭九寸，谓之桓圭，公守之；命圭七寸，谓之信圭，侯守之；命圭七寸，谓之躬圭，伯守之。天子执冒四寸，以朝诸侯。天子用全，上公用龙，侯用瓒，伯用将，继子男，执皮帛。天子圭中必。四圭尺有二寸，以祀天。大圭长三尺，杼上，终葵首，天子服之。土圭尺有五寸，以致日，以土地。祼圭尺有二寸，有瓒，以祀庙。琬圭九寸而缫，以象德。琰圭九寸，判规，以除慝，以易行。璧羡度尺，好三寸，以为度。圭璧五寸，以祀日月星辰。璧琮九寸，诸侯以飨天子。谷圭七寸，天子以聘女。大璋、中璋九寸，边璋七寸，射四寸，厚寸，黄金勺，青金外，朱中，鼻寸，衡四寸，有缫，天子以巡守，宗祝以前马。大璋亦如之，诸侯以聘女。瑑圭璋八寸，璧琮八寸，以𬢋聘。牙璋、中璋七寸，射二寸，厚寸，以起军旅，以治兵守。驵琮五寸，宗后以为权。大琮十有二寸，射四寸，厚寸，是谓内镇，宗后守之。驵琮七寸，鼻寸有半寸，天子以为权。两圭五寸有邸，以祀地，以旅四望。瑑琮八寸，诸侯以享夫人。案十有二寸，枣栗十有二列，诸侯纯九，大夫纯五，夫人以劳诸侯。璋邸射，素功，以祀山川，以致稍饩。栉人、雕人。
磬氏为磬，倨句一矩有半，其博为一，股为二，鼓为三。参分其股博，去一以为鼓博；参分其鼓博，以其一为之厚。已上则摩其旁，已下则摩其耑。
矢人为矢，𬭤矢叁分，茀矢叁分，一在前，二在后。兵矢、田矢五分二在前，三在后。杀矢七分，三在前，四在后。叁分其长而杀其一，五分其长而羽其一。以其笴厚为之羽深。水之以辩其阴阳，夹其阴阳以设其比，夹其比以设其羽，参分其羽以设其刃，则虽有疾风，亦弗之能惮矣。刃长寸，围寸，铤十之，重三垸。前弱则俯，后弱则翔，中弱则纡，中强则扬。羽丰则迟，羽杀则躁。是故夹而摇之，以视其丰杀之节也；桡之，以视其鸿杀之称也。凡相笴，欲生而抟，同抟欲重，同重节欲疏，同疏欲栗。
陶人为甗，实二鬴，厚半寸，唇寸。盆，实二鬴，厚半寸，唇寸。甑实二鬴，厚半寸，唇寸，七穿。鬲，实五觳，厚半寸，唇寸。庾，实二觳，厚半寸，唇寸。瓬人为簋，实一觳，崇尺，厚半寸，唇寸。豆实三而成觳，崇尺。凡陶瓬之事，髺垦薛暴不入市。器中䏝，豆中县。膊崇四尺，方四寸。
梓人为笋虡。天下之大兽五：脂者，膏者，裸者，羽者，鳞者。宗庙之事，脂者膏者以为牲，裸者羽者鳞者以为笋虡。外骨，内骨，郤行，仄行，连行，纡行，以脰鸣者，以注鸣者，以旁鸣者，以翼鸣者，以股鸣者，以胸鸣者，谓之小虫之属，以为雕琢。厚唇，弇口，出目，短耳，大胸，燿后，大体，短脰，若是者谓之裸属。恒有力而不能走，其声大而宏。有力而不能走，则于任重宜；声大而宏，则于钟宜。若是者以为钟虡，是故击其所县，而由其虡鸣。锐喙，决吻，数目，𫖶脰，小体，骞腹，若是者谓之羽属，恒无力而轻，其声清阳而远闻。无力而轻，则于任轻宜；其声清阳而远闻，于磬宜。若是者以为磬虡，故击其所县，而由其虡鸣。小首而长，搏身而鸿，若是者谓之鳞属，以为笋。凡攫杀援𥵼之类，必深其爪，出其目，作其鳞之而。深其爪，出其目，作其鳞之而，则于视必拨尔而怒。苟拨尔而怒，则于任重宜，且其匪色必似鸣矣。爪不深，目不出，鳞之而不作，则必𬓼尔如委矣。苟𬓼尔如委，则加任焉，则必如将废措，其匪色必似不鸣矣。梓人为饮器，勺一升，爵一升，觚三升。献以爵而酬以觚，一献而三酬，则一豆矣。食一豆肉，饮一豆酒，中人之食也。凡试梓饮器，乡衡而实不尽，梓师罪之。梓人为侯，广与崇方，参分其广而鹄居一焉。上两个，与其身三，下两个，半之。上纲与下纲出舌寻，縜寸焉。张皮侯而栖鹄，则春以功；张五采之侯，则远国属；张兽侯，则王以息燕。祭侯之礼，以酒脯醢。其辞曰：惟若宁侯，毋或若女不宁侯，不属于王所，故抗而射女，强饮强食，诒女曾孙诸侯百福。庐人为庐器，戈秘六尺有六寸，殳长寻有四尺，车戟常，酋矛常有四尺，夷矛三寻。凡兵无过三其身，过三其身，弗能用也，而无已，又以害人。故攻国之兵欲短，守国之兵欲长。攻国之人众，行地远，食饮饥，且涉山林之阻，是故兵欲短；守国之人寡，食饮饱，行地不远，且不涉山林之阻，是故兵欲长。凡兵，句兵欲无弹，刺兵欲无蜎，是故句兵椑，刺兵搏。𣪠兵同强，举围欲细，细则校；刺兵同强，举围欲重，重欲传人，传人则密，是故侵之。凡为殳，五分其长，以其一为之被而围之，参分其围，去一以为晋围，五分其晋围，去一以为首围。凡为酋矛，参分其长，二在前，一在后而围之。五分其围，去一以为晋围，参分其晋围，去一以为刺围。凡试庐事，置而摇之，以视其蜎也，炙诸墙，以视其桡之均也。横而摇之，以视其劲也。六建既备，车不反复，谓之国工。
匠人建国，水地以县，置𣙗以县，视以景。为规，识日出之景与日入之景，昼参诸日中之景，夜考之极星，以正朝夕。匠人营国，方九里，旁三门。国中九经九纬，经涂九轨，左祖右社，面朝后市，市朝一夫。夏后氏世室，堂修二七，广四修一，五室三四步，三四尺，九阶，四旁两夹窗，白盛，门堂三之二，室三之一。殷人重屋，堂修七寻，堂崇三尺，四阿重屋。周人明堂，度九尺之筵，东西九筵，南北七筵，堂崇一筵，五室，凡室二筵。室中度以几，堂上度以筵，宫中度以寻，野度以步，涂度以轨。庙门容大扃七个，闱门容小扃参个，路门不容乘车之五个，应门二彻参个。内有九室，九嫔居之。外有九室，九卿朝焉。九分其国以为九分，九卿治之。王宫门阿之制五雉，宫隅之制七雉，城隅之制九雉。经涂九轨，环涂七轨，野涂五轨。门阿之制以为都城之制，宫隅之制以为诸侯之城制。环涂以为诸侯经涂，野涂以为都经涂。匠人为沟洫，耜广五寸，二耜为耦，一耦之伐，广尺深尺，谓之畎。田首倍之，广二尺，深二尺，谓之遂。九夫为井，井间广四尺，深四尺，谓之沟。方十里为成，成间广八尺，深八尺，谓之洫。方百里为同，同间广二寻，深二□，谓之浍。专达于用，各载其名。凡天下之地埶，两山之间必有川焉，大川之上必有涂焉。凡沟逆地阞，谓之不行。水属不理孙，谓之不行。梢沟三十里而广倍。凡行奠水，磬折以参伍。欲为渊，则句于矩。凡沟必因水埶，防必因地埶。善沟者水漱之，善防者水淫之。凡为防，广与崇方，其杀参分去一，大防外杀。凡沟防，必一日先深之以为式。里为式，然后可以傅众力。凡任，索约大汲其版，谓之无任。葺屋参分，瓦屋四分。囷、窌、仓城，逆墙六分。堂涂十有二分。窦其崇三尺。墙厚三尺，崇三之。
车人之事，半矩谓之宣，一宣有半谓之𣚚，一𣚚有半谓之柯，一柯有半谓之磬折。车人为耒，庇长尺有一寸，中直者三尺有三寸，上句者二尺有二寸。自其庇，缘其外以至于首，以弦其内，六尺有六寸，与步相中也。坚地欲直庇，柔地欲句庇。直庇则利推，句庇则利发。倨句磬折，谓之中地。车人为车，柯长三尺，博三寸，厚一寸有半，五分其长，以其一为之首。毂长半柯，其围一柯有半。辐长一柯有半，其博三寸，厚三之一，渠三柯者三。行泽者欲短毂，行山者欲长毂，短毂则利，长毂则安。行泽者反𫐓，行山者仄𫐓。反𫐓则易，仄𫐓则完。六分其轮崇，以其一为之牙围。柏车毂长一柯，其围二柯，其辐一柯，其渠二柯者三，五分其轮崇，以其一为之牙围。大车崇三柯，绠寸，牝服二柯有参分柯之二，羊车二柯有参分柯之一，柏车二柯。凡为辕，三其轮崇，参分其长，二在前，一在后，以凿其钩，彻广六尺，鬲长六尺。
弓人为弓，取六材必以其时。六材既聚，巧者和之。干也者，以为远也；角也者，以为疾也；筋也者，以为深也；胶也者，以为和也；丝也者，以为固也；漆也者，以为受霜露也。凡取干之道七：柘为上，檍次之，檿桑次之，橘次之，木爪次之，荆次之，竹为下。凡相干，欲赤黑而阳声，赤黑则乡心，阳声则远根。凡析干，射远者用埶，射深者用直。居干之道，菑栗不迆，则弓不发。凡相角，秋杀者厚，春杀者薄。稚牛之角直而泽，老牛之角𬘝而昔。疢疾险中，瘠牛之角无泽。角欲青白而丰末。夫角之本，蹙于脑而休于气，是故柔，柔故欲其埶也，白也者，埶之征也。夫角之中，恒当弓之畏，畏也者必桡，桡故欲其坚也，青也者，坚之征也。夫角之末，远于脑而不休于气，是故脆，脆故欲其柔也，丰末也者，柔之征也。角长二尺有五寸，三色不失理，谓之牛戴牛。凡相胶，欲朱色而昔，昔也者，深瑕而泽，𬘝而抟廉。鹿胶青白，马胶赤白，牛胶火赤，鼠胶黑，鱼胶饵，犀胶黄。凡昵之类不能方。凡相筋，欲小简而长，大结而泽。小简而长，大结而泽，则其为兽必剽，以为弓，则岂异于其兽？筋欲敝之敝，漆欲测，丝欲沈，得此六材之全，然后可以为良。凡为弓，冬析干而春液角，夏治筋，秋合三材，寒奠体，冰析灂。冬析干则易，春液角则合，夏治筋则不烦，秋合三材则合，寒奠体则张不流，冰析灂则审环，春被弦则一年之事。析干必伦，析角无邪，斲目必荼。斲目不荼，则及其大修也，筋代之受病。夫目也者必强，强者在内而摩其筋，夫筋之所由幨也恒此作，故角三液而干再液。厚其帤则木坚，簿其帤则需，是故厚其液而节其帤。约之。不皆约，疏数必侔。斲摰必中，胶之必均。斲摰不中，胶之不均，则及其大修也，角代之受病。夫怀胶于内而摩其角，夫角之所由挫，恒由此作。凡居角，长者以次需。恒角而短，是谓逆桡，引之则纵，释之则不校。恒角而达，辟如终绁，非弓之利也。今夫茭解中有变焉，故校；于挺臂中有柎焉，故剽。恒角而达，引如终绁，非弓之利。挢干欲孰于火而无赢，挢角欲孰于火而无燂，引筋欲尽而无伤其力，鬻胶欲孰而水火相得，然则居旱亦不动，居湿亦不动。苟有贱工，必因角干之湿以为之柔，善者在外，动者在内，虽善于外，必动于内，虽善亦弗可以为良矣。凡为弓，方其峻而高其拊，长其畏而薄其敝，宛之无已，应。下柎之弓，末应将兴。为柎而发，必动于杀，弓而羽杀，末应将发。弓有六材焉，维干强之，张如流水，维体防之，引之中参，维角䟫之，欲宛而无负弦，引之如环，释之无失体，如环。材美，工巧，为之时，谓之参均。角不胜干，干不胜筋，谓之参均。量其力有三均，均者三，谓之九和。九和之弓，角与干权，筋三侔，胶三锊，丝三邸，漆三庾，上工以有余，下工以不足。为天子之弓，合九而成规；为诸侯之弓，合七而成规；大夫之弓，合五而成规；士之弓，合三而成规。弓长六尺有六寸，谓之上制，上士服之；弓长六尺有三寸，谓之中制，中士服之；弓长六尺，谓之下制，下士服之。凡为弓，各因其君之躬志虑血气。丰肉而短，宽缓以荼，若是者为之危弓，危弓为之安矢。骨直以立，忿埶以奔，若是者为之安弓，安弓为之危矢。其人安，其弓安，其矢安，则莫能以速中，且不深。其人危，其弓危，其矢危，则莫能以愿中。往体多，来体寡，谓之夹臾之属，利射侯与弋。往体寡，来体多，谓之王弓之属，利射革与质。往体来体若一，谓之唐弓之属，利射深。大和无灂，其次筋角皆有灂而深，其次有灂而疏，其次角无灂。合灂若背手文。角环灂，牛筋蕡灂，麋筋斥蠖灂。和弓𣪠摩，覆之而角至，谓之句弓。覆之而干至，谓之侯弓。覆之而筋至，谓之深弓。
