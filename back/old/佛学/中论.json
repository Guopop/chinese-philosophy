{
    "name": "中论",
    "author": "东晋·鸠摩罗什译",
    "chapters": [
        {
            "name": "释僧睿序",
            "paragraphs": [
                {
                    "paragraph": "中论有五百偈，龙树菩萨之所造也。以中为名者，照其实也；以论为称者，尽其言也。实非名不悟故，寄中以宣之；言非释不尽故，假论以明之。其实既宣，其言既明，于菩萨之行，道场之照，朗然悬解矣。"
                },
                {
                    "paragraph": "夫滞惑生于倒见，三界以之而沦溺；偏悟起于厌智，耿介以之而致乖。故知大觉在乎旷照，小智缠乎隘心。照之不旷，则不足以夷有无，一道俗；知之不尽，则未可以涉中途，泯二际。道俗之不夷，二际之不泯，菩萨之忧也。是以龙树大士析之以中道，使惑趣之徒，望玄指而一变；括之以即化，令玄悟之宾，丧咨询于朝彻。荡荡焉，真可谓坦夷路，于冲阶敞玄门，于宇内扇慧风，于陈枚流甘露于枯悴者矣。夫百梁之搆兴，则鄙茅茨之仄陋；睹斯论之宏旷，则知偏悟之鄙倍。"
                },
                {
                    "paragraph": "幸哉！此区之赤县，忽得移灵鹫以作镇，险陂之边情，乃蒙流光之余惠，而今而后，谈道之贤，始可与论实矣。云天竺诸国敢预学者之流，无不玩味斯论，以为喉衿，其染翰申释者，甚亦不少。今所出者，是天竺梵志名宾伽罗，秦言青目之所释也。其人虽信解深法，而辞不雅中，其中乖阙烦重者，法师皆裁而禆之，于经通之理尽矣，文或左右未尽善也。百论治外以闲邪，斯文祛内以流滞。大智释论之渊博，十二门观之精诣，寻斯四者，真若日月入怀，无不朗然鉴彻矣。予玩之味之，不能释手，遂复忘其鄙拙，托悟怀于一序，幷目品义题之于首。岂期能释耶？盖是欣自同之怀耳。"
                }
            ]
        },
        {
            "name": "观因缘品第一",
            "paragraphs": [
                {
                    "paragraph": "龙树菩萨造梵志青目释"
                },
                {
                    "paragraph": "姚秦三藏鸠摩罗什译"
                },
                {
                    "paragraph": "不生亦不灭，不常亦不断，"
                },
                {
                    "paragraph": "不一亦不异，不来亦不出。"
                },
                {
                    "paragraph": "能说是因缘，善灭诸戏论，"
                },
                {
                    "paragraph": "我稽首礼佛，诸说中第一。"
                },
                {
                    "paragraph": "问曰：何故造此论？"
                },
                {
                    "paragraph": "答曰：有人言万物从大自在天生，有言从韦纽天生，有言从和合生，有言从时生，有言从世性生，有言从变生，有言从自然生，有言从微尘生。有如是等谬，故墯于无因、邪因、断、常等邪见，种种说我、我所，不知正法。佛欲断如是等诸邪见，令知佛法故，先于声闻法中说十二因缘。又为已习行、有大心、堪受深法者，以大乘法说因缘相，所谓一切法不生不灭，不一不异等，毕竟空无所有。如般若波罗蜜中说：佛告须菩提：“菩萨坐道场时，观十二因缘如虚空不可尽。”"
                },
                {
                    "paragraph": "佛灭度后，后五百岁，像法中人，根转钝，深著诸法，求十二因缘、五阴、十二入、十八界等决定相，不知佛意，但著文字，闻大乘法中说毕竟空，不知何因缘故空，即生疑见：若都毕竟空，云何分别有罪福报应等？如是则无世谛、第一义谛。取是空相而起贪著，于毕竟空中生种种过。龙树菩萨为是等故，造此中论。"
                },
                {
                    "paragraph": "不生亦不灭，不常亦不断，"
                },
                {
                    "paragraph": "不一亦不异，不来亦不出。"
                },
                {
                    "paragraph": "能说是因缘，善灭诸戏论，"
                },
                {
                    "paragraph": "我稽首礼佛，诸说中第一。"
                },
                {
                    "paragraph": "以此二偈赞佛，则已略说第一义。"
                },
                {
                    "paragraph": "问曰：诸法无量，何故但以此八事破？"
                },
                {
                    "paragraph": "答曰：法虽无量，略说八事，则为总破一切法。不生者，诸论师种种说生相：或谓因果一，或谓因果异，或谓因中先有果，或谓因中先无果，或谓自体生，或谓从他生，或谓共生，或谓有生，或谓无生。如是等说生相皆不然，此事后当广说。生相决定不可得故，不生不灭者，若无生，何得有灭？以无生无灭故，余六事亦无。"
                },
                {
                    "paragraph": "问曰：不生不灭已总破一切法，何故复说六事？"
                },
                {
                    "paragraph": "答曰：为成不生不灭义故，有人不受不生不灭，而信不常不断。若深求不常不断，即是不生不灭。何以故？法若实有，则不应无；先有今无，是即为断。若先有性，是则为常。是故说不常不断，即入不生不灭义。有人虽闻四种破诸法，犹以四门成诸法，是亦不然。若一，则无缘；若异，则无相续。后当种种破，是故复说不一不异。有人虽闻六种破诸法，犹以来出成诸法。来者，言诸法从自在天世性微尘等来。出者，还去至本处。复次，万物无生。何以故？世闲现见故，世闲眼见劫初谷不生。何以故？离劫初谷，今谷不可得。若离劫初谷，有今谷者，则应有生，而实不尔，是故不生。"
                },
                {
                    "paragraph": "问曰：若不生，则应灭。"
                },
                {
                    "paragraph": "答曰：不灭。何以故？世闲现见故，世闲眼见劫初谷不灭。若灭，今不应有谷，而实有谷，是故不灭。"
                },
                {
                    "paragraph": "问曰：若不灭，则应常。"
                },
                {
                    "paragraph": "答曰：不常。何以故？世闲现见故，世闲眼见万物不常。如谷芽时，种则变坏，是故不常。"
                },
                {
                    "paragraph": "问曰：若不常，则应断。"
                },
                {
                    "paragraph": "答曰：不断。何以故？世闲现见故，世闲眼见万物不断。如从谷有芽，是故不断。若断，不应相续。"
                },
                {
                    "paragraph": "问曰：若尔者，万物是一。"
                },
                {
                    "paragraph": "答曰：不一。何以故？世闲现见故，世闲眼见万物不一。如谷不作芽，芽不作谷。若谷作芽，芽作谷者，应是一，而实不尔，是故不一。"
                },
                {
                    "paragraph": "问曰：若不一，则应异。"
                },
                {
                    "paragraph": "答曰：不异。何以故？世闲现见故，世闲眼见万物不异。若异者，何故分别谷芽、谷茎、谷叶，不说树芽、树茎、树叶？是故不异。"
                },
                {
                    "paragraph": "问曰：若不异，应有来。"
                },
                {
                    "paragraph": "答曰：无来。何以故？世闲现见故，世闲眼见万物不来。如谷子中芽，无所从来。若来者，芽应从余处来，如鸟来栖树，而实不尔，是故不来。"
                },
                {
                    "paragraph": "问曰：若不来，应有出。"
                },
                {
                    "paragraph": "答曰：不出。何以故？世闲现见故，世闲眼见万物不出。若有出，应见芽从谷出，如蛇从穴出，而实不尔，是故不出。"
                },
                {
                    "paragraph": "问曰：汝虽释不生不灭义，我欲闻造论者所说。"
                },
                {
                    "paragraph": "答曰："
                },
                {
                    "paragraph": "诸法不自生，亦不从他生，"
                },
                {
                    "paragraph": "不共不无因，是故知无生。"
                },
                {
                    "paragraph": "不自生者，万物无有从自体生，必待众因。复次，若从自体生，则一法有二体：一谓生，二谓生者。若离余因从自体生者，则无因无缘。又生更有生，生则无穷，自无故，他亦无。何以故？有自故有他。若不从自生，亦不从他生，共生则有二过，自生、他生故。若无因而有万物者，是则为常。是事不然，无因则无果。若无因有果者，布施、持戒等应堕地狱，十恶、五逆应当生天，以无因故。"
                },
                {
                    "paragraph": "复次，"
                },
                {
                    "paragraph": "如诸法自性，不在于缘中，"
                },
                {
                    "paragraph": "以无自性故，他性亦复无。"
                },
                {
                    "paragraph": "诸法自性不在众缘中，但众缘和合故得名字。自性即是自体，众缘中无自性，自性无故，不自生；自性无故，他性亦无。何以故？因自性有他性，他性于他亦是自性。若破自性，即破他性，是故不应从他性生。若破自性、他性，即破共义。无因则有大过，有因尚可破，何况无因？于四句中，生不可得，是故不生。"
                },
                {
                    "paragraph": "问曰：阿毗昙人言诸法从四缘生，云何言不生？何谓四缘？"
                },
                {
                    "paragraph": "因缘次第缘，缘缘增上缘，"
                },
                {
                    "paragraph": "四缘生诸法，更无第五缘。"
                },
                {
                    "paragraph": "一切所有缘，皆摄在四缘，以是四缘万物得生。因缘，名一切有为法；次第缘，除过去、现在阿罗汉最后心、心数法，余过去、现在心、心数法，缘缘、增上缘，一切法。"
                },
                {
                    "paragraph": "答曰："
                },
                {
                    "paragraph": "果为从缘生？为从非缘生？"
                },
                {
                    "paragraph": "是缘为有果？是缘为无果？"
                },
                {
                    "paragraph": "若谓有果，是果为从缘生？为从非缘生？若谓有缘，是缘为有果？为无果？二俱不然。何以故？"
                },
                {
                    "paragraph": "因是法生果，是法名为缘。"
                },
                {
                    "paragraph": "若是果未生，何不名非缘？"
                },
                {
                    "paragraph": "诸缘无决定。何以故？若果未生，是时不名为缘。但眼见从缘生果故，名之为缘。缘成由于果，以果后缘先故。若未有果，何得名为缘？如甁，以水土和合故，有甁生。见甁故，知水土等是甁缘。若甁未生时，何以不名水土等为非缘？是故果不从缘生，缘尚不生，何况非缘。"
                },
                {
                    "paragraph": "复次，"
                },
                {
                    "paragraph": "果先于缘中，有无俱不可。"
                },
                {
                    "paragraph": "先无为谁缘？先有何用缘？"
                },
                {
                    "paragraph": "缘中先非有果，非无果。若先有果，不名为缘，果先有故；若先无果，亦不名为缘，不生余物故。"
                },
                {
                    "paragraph": "问曰：已总破一切因缘，今欲闻一一破诸缘。"
                },
                {
                    "paragraph": "答曰："
                },
                {
                    "paragraph": "若果非有生，亦复非无生，"
                },
                {
                    "paragraph": "亦非有无生，何得言有缘？"
                },
                {
                    "paragraph": "若缘能生果，应有三种：若有、若无、若有无。如先偈中说，缘中若先有果，不应言生，以先有故；若先无果，不应言生，以先无故，亦应与非缘同故。有无亦不生者，有无名为半有半无，二俱有过。又有与无相违，无与有相违，何得一法有二相？如是三种，求果生相不可得故，云何言有因缘？"
                },
                {
                    "paragraph": "次第缘者，"
                },
                {
                    "paragraph": "果若未生时，则不应有灭。"
                },
                {
                    "paragraph": "灭法何能缘？故无次第缘。"
                },
                {
                    "paragraph": "诸心、心数法于三世中次第生，现在心、心数法灭，与未来心作次第缘。未来法未生，与谁作次第缘？若未来法已有，即是生，何用次第缘？现在心、心数法无有住时。若不住，何能为次第缘？若有住，则非有为法。何以故？一切有为法，常有灭相故。若灭已，则不能与作次第缘。若言灭法犹有，则是常；若常，则无罪福等。若谓灭时能与作次第缘，灭时半灭半未灭，更无第三法名为灭时。"
                },
                {
                    "paragraph": "又佛说一切有为法念念灭，无一念时住，云何言现在法有欲灭、未欲灭？汝谓一念中无是欲灭、未欲灭，则破自法。汝阿毗昙说有灭法，有不灭法，有欲灭法，有不欲灭法。欲灭法者，现在法将欲灭。未欲灭法者，除现在将欲灭法，余现在法及过去、未来无为法，是名不欲灭法，是故无次第缘。"
                },
                {
                    "paragraph": "缘缘者，"
                },
                {
                    "paragraph": "如诸佛所说，真实微妙法，"
                },
                {
                    "paragraph": "于此无缘法，云何有缘缘？"
                },
                {
                    "paragraph": "佛说大乘诸法，若有色、无色、有形、无形、有漏、无漏、有为、无为等诸法相，入于法性，一切皆空，无相无缘。譬如众流入海，同为一味，实法可信。随宜所说，不可为实，是故无缘缘。"
                },
                {
                    "paragraph": "增上缘者，"
                },
                {
                    "paragraph": "诸法无自性，故无有有相。"
                },
                {
                    "paragraph": "说有是事故，是事有不然。"
                },
                {
                    "paragraph": "经说十二因缘，是事有故，是事有，此则不然。何以故？诸法从众缘生故，自无定性；自无定性故，无有有相；有相无故，何得言是事有故，是事有？是故无增上缘。佛随凡夫分别有无故说。"
                },
                {
                    "paragraph": "复次，"
                },
                {
                    "paragraph": "略广因缘中，求果不可得。"
                },
                {
                    "paragraph": "因缘中若无，云何从缘出？"
                },
                {
                    "paragraph": "略者，于和合因缘中无果；广者，于一一缘中亦无果。若略、广因缘中无果，云何言果从因缘出？"
                },
                {
                    "paragraph": "复次，"
                },
                {
                    "paragraph": "若谓缘无果，而从缘中出，"
                },
                {
                    "paragraph": "是果何不从，非缘中而出？"
                },
                {
                    "paragraph": "若因缘中求果不可得，何故不从非缘出？如泥中无甁，何故不从乳中出？"
                },
                {
                    "paragraph": "复次，"
                },
                {
                    "paragraph": "若果从缘生，是缘无自性，"
                },
                {
                    "paragraph": "从无自性生，何得从缘生？"
                },
                {
                    "paragraph": "果不从缘生，不从非缘生，"
                },
                {
                    "paragraph": "以果无有故，缘非缘亦无。"
                },
                {
                    "paragraph": "果从众缘生，是缘无自性；若无自性，则无法。无法何能生？是故果不从缘生，不从非缘生者，破缘故，说非缘，实无非缘法，是故不从非缘生。若不从二生，是则无果；无果故，缘非缘亦无。"
                }
            ]
        },
        {
            "name": "观去来品第二",
            "paragraphs": [
                {
                    "paragraph": "问曰：世闲眼见三时有作：已去、未去、去时。以有作故，当知有诸法。"
                },
                {
                    "paragraph": "答曰："
                },
                {
                    "paragraph": "已去无有去，未去亦无去，"
                },
                {
                    "paragraph": "离已去未去，去时亦无去。"
                },
                {
                    "paragraph": "已去无有去，已去故。若离去，有去业，是事不然。未去亦无去，未有去法故。去时名半去半未去，不离已去未去故。"
                },
                {
                    "paragraph": "问曰："
                },
                {
                    "paragraph": "动处则有去，此中有去时。"
                },
                {
                    "paragraph": "非已去未去，是故去时去。"
                },
                {
                    "paragraph": "随有作业处，是中应有去。眼见去时中有作业，已去中作业已灭，未去中未有作业，是故当知去时有去。"
                },
                {
                    "paragraph": "答曰："
                },
                {
                    "paragraph": "云何于去时，而当有去法？"
                },
                {
                    "paragraph": "若离于去法，去时不可得。"
                },
                {
                    "paragraph": "去时有去法，是事不然。何以故？离去法，去时不可得。若离去法，有去时者，应去时中有去，如器中有果。"
                },
                {
                    "paragraph": "复次，"
                },
                {
                    "paragraph": "若言去时去，是人则有咎。"
                },
                {
                    "paragraph": "离去有去时，去时独去故。"
                },
                {
                    "paragraph": "若谓已去、未去中无去，去时实有去者，是人则有咎。若离去法有去时，则不相因待。何以故？若说去时有去，是则为二，而实不尔，是故不得言离去有去时。"
                },
                {
                    "paragraph": "复次，"
                },
                {
                    "paragraph": "若去时有去，则有二种去，"
                },
                {
                    "paragraph": "一谓为去时，二谓去时去。"
                },
                {
                    "paragraph": "若谓去时有去，是则有过。所谓有二去：一者因去有去时，二者去时中有去。"
                },
                {
                    "paragraph": "问曰：若有二去，有何咎？"
                },
                {
                    "paragraph": "答曰："
                },
                {
                    "paragraph": "若有二去法，则有二去者。"
                },
                {
                    "paragraph": "以离于去者，去法不可得。"
                },
                {
                    "paragraph": "若有二去法，则有二去者。何以故？因去法，有去者故。一人有二去、二去者，此则不然，是故去时亦无去。"
                },
                {
                    "paragraph": "问曰：离去者，无去法可尔，今三时中定有去者。"
                },
                {
                    "paragraph": "答曰："
                },
                {
                    "paragraph": "若离于去者，去法不可得。"
                },
                {
                    "paragraph": "以无去法故，何得有去者？"
                },
                {
                    "paragraph": "若离于去者，则去法不可得。今云何于无去法中，言三时定有去者？"
                },
                {
                    "paragraph": "复次，"
                },
                {
                    "paragraph": "去者则不去，不去者不去，"
                },
                {
                    "paragraph": "离去不去者，无第三去者。"
                },
                {
                    "paragraph": "无有去者。何以故？若有去者，则有二种：若去者、若不去者。若离是二，无第三去者。"
                },
                {
                    "paragraph": "问曰：若去者去，有何咎？"
                },
                {
                    "paragraph": "答曰："
                },
                {
                    "paragraph": "若言去者去，云何有此义？"
                },
                {
                    "paragraph": "若离于去法，去者不可得。"
                },
                {
                    "paragraph": "若谓定有去者用去法，是事不然。何以故？离去法，去者不可得故。若离去者，定有去法，则去者能用去法，而实不尔。"
                },
                {
                    "paragraph": "复次，"
                },
                {
                    "paragraph": "若去者有去，则有二种去，"
                },
                {
                    "paragraph": "一谓去者去，二谓去法去。"
                },
                {
                    "paragraph": "若言去者用去法，则有二过。于一去者中而有二去：一以去法成去者，二以去者成去法。去者成已，然后用去法，是事不然。是故先三时中，谓定有去者用去法，是事不然。"
                },
                {
                    "paragraph": "复次，"
                },
                {
                    "paragraph": "若谓去者去，是人则有咎。"
                },
                {
                    "paragraph": "离去有去者，说去者有去。"
                },
                {
                    "paragraph": "若人说去者能用去法，是人则有咎。离去法有去者。何以故？说去者用去法，是为先有去者，后有去法，是事不然，是故三时中无有去者。复次，若决定有去、有去者，应有初发，而于三时中求发不可得。何以故？"
                },
                {
                    "paragraph": "已去中无发，未去中无发，"
                },
                {
                    "paragraph": "去时中无发，何处当有发？"
                },
                {
                    "paragraph": "何以故，三时中无发？"
                },
                {
                    "paragraph": "未发无去时，亦无有已去，"
                },
                {
                    "paragraph": "是二应有发，未去何有发？"
                },
                {
                    "paragraph": "无去无未去，亦复无去时，"
                },
                {
                    "paragraph": "一切无有发，何故而分别？"
                },
                {
                    "paragraph": "若人未发，则无去时，亦无已去；若有发，当在二处，去时、已去中。二俱不然，未去时未有发故，未去中何有发？发无故，无去；无去故，无去者。何得有已去、未去、去时？"
                },
                {
                    "paragraph": "问曰：若无去、无去者，应有住、住者。"
                },
                {
                    "paragraph": "答曰："
                },
                {
                    "paragraph": "去者则不住，不去者不住，"
                },
                {
                    "paragraph": "离去不去者，何有第三住？"
                },
                {
                    "paragraph": "若有住、有住者，应去者住。若不去者住，若离此二，应有第三住。是事不然，去者不住，去未息故。与去相违，名为住。不去者亦不住。何以故？因去法灭，故有住，无去则无住。离去者、不去者，更无第三住者。若有第三住者，即在去者、不去者中。以是故，不得言去者住。"
                },
                {
                    "paragraph": "复次，"
                },
                {
                    "paragraph": "去者若当住，云何有此义？"
                },
                {
                    "paragraph": "若当离于去，去者不可得。"
                },
                {
                    "paragraph": "汝谓去者住，是事不然。何以故？离去法，去者不可得。若去者在去相，云何当有住？去住相违故。"
                },
                {
                    "paragraph": "复次，"
                },
                {
                    "paragraph": "去未去无住，去时亦无住，"
                },
                {
                    "paragraph": "所有行止法，皆同于去义。"
                },
                {
                    "paragraph": "若谓去者住，是人应在去时、已去、未去中住，三处皆无住，是故汝言去者有住，是则不然。如破去法、住法，行、止亦如是。行者，如从谷子相续，至芽、茎、叶等；止者，谷子灭故，芽、茎、叶灭。相续故名行，断故名止。又如无明缘诸行乃至老死，是名行。无明灭故，诸行等灭，是名止。"
                },
                {
                    "paragraph": "问曰：汝虽种种门破去、去者、住、住者，而眼见有去、住。"
                },
                {
                    "paragraph": "答曰：肉眼所见不可信，若实有去、去者，为以一法成？为以二法成？二俱有过。何以故？"
                },
                {
                    "paragraph": "去法即去者，是事则不然，"
                },
                {
                    "paragraph": "去法异去者，是事亦不然。"
                },
                {
                    "paragraph": "若去法、去者一，是则不然，异亦不然。"
                },
                {
                    "paragraph": "问曰：一异有何过？"
                },
                {
                    "paragraph": "答曰："
                },
                {
                    "paragraph": "若谓于去法，即为是去者，"
                },
                {
                    "paragraph": "作者及作业，是事则为一。"
                },
                {
                    "paragraph": "若谓于去法，有异于去者，"
                },
                {
                    "paragraph": "离去者有去，离去有去者。"
                },
                {
                    "paragraph": "如是二俱有过。何以故？若去法即是去者，是则错乱，破于因缘。因去有去者，因去者有去，又去名为法，去者名为人，人常法无常。若一者，则二俱应常，二俱无常。一中有如是等过，若异者，则相违。未有去法，应有去者；未有去者，应有去法，不相因待。一法灭，应一法在，异中有如是等过。"
                },
                {
                    "paragraph": "复次，"
                },
                {
                    "paragraph": "去去者是二，若一异法成，"
                },
                {
                    "paragraph": "二门俱不成，云何当有成？"
                },
                {
                    "paragraph": "若去者、去法有，若以一法成，若以异法成，二俱不可得。先已说无第三法成。若谓有成，应说因缘无去。无去者，今当更说："
                },
                {
                    "paragraph": "因去知去者，不能用是去。"
                },
                {
                    "paragraph": "先无有去法，故无去者去。"
                },
                {
                    "paragraph": "随以何去法知去者，是去者不能用是去法。何以故？是去法未有时，无有去者，亦无去时、已去、未去。如先有人有城邑，得有所起，去法、去者则不然。去者，因去法成；去法，因去者成故。"
                },
                {
                    "paragraph": "复次，"
                },
                {
                    "paragraph": "因去知去者，不能用异去，"
                },
                {
                    "paragraph": "于一去者中，不得二去故。"
                },
                {
                    "paragraph": "随以何去法知去者，是去者不能用异去法。何以故？一去者中，二去法不可得故。"
                },
                {
                    "paragraph": "复次，"
                },
                {
                    "paragraph": "决定有去者，不能用三去，"
                },
                {
                    "paragraph": "不决定去者，亦不用三去。"
                },
                {
                    "paragraph": "去法定不定，去者不用三，"
                },
                {
                    "paragraph": "是故去去者，所去处皆无。"
                },
                {
                    "paragraph": "决定者，名本实有，不因去法生。去法名身动，三种名：未去、已去、去时。若决定有去者，离去法应有去者，不应有住，是故说决定有去者，不能用三去。若去者不决定，不决定名本实无。以因去法得名去者，以无去法故，不能用三去。因去法故，有去者；若先无去法，则无去者。云何言不决定去者用三去？如去者，去法亦如是，若先离去者，决定有去法，则不因去者有去法。是故去者不能用三去法，若决定无去法，去者何所用？如是思惟观察，去法、去者、所去处，是法皆相因待。因去法有去者，因去者有去法；因是二法，则有可去处。不得言定有，不得言定无，是故决定知三法虚妄，空无所有，但有假名，如幻如化。"
                }
            ]
        },
        {
            "name": "观六情品第三",
            "paragraphs": [
                {
                    "paragraph": "问曰：经中说有六情，所谓："
                },
                {
                    "paragraph": "眼耳及鼻舌，身意等六情。"
                },
                {
                    "paragraph": "此眼等六情，行色等六尘。"
                },
                {
                    "paragraph": "此中眼为内情，色为外尘，眼能见色，乃至意为内情，法为外尘，意能知法。"
                },
                {
                    "paragraph": "答曰：无也。何以故？"
                },
                {
                    "paragraph": "是眼则不能，自见其己体。"
                },
                {
                    "paragraph": "若不能自见，云何见余物？"
                },
                {
                    "paragraph": "是眼不能见自体。何以故？如灯能自照，亦能照他。眼若是见相，亦应自见，亦应见他，而实不尔。是故偈中说：若眼不自见，何能见余物？"
                },
                {
                    "paragraph": "问曰：眼虽不能自见，而能见他，如火能烧他，不能自烧。"
                },
                {
                    "paragraph": "答曰："
                },
                {
                    "paragraph": "火喻则不能，成于眼见法。"
                },
                {
                    "paragraph": "去未去去时，已总答是事。"
                },
                {
                    "paragraph": "汝虽作火喻，不能成眼见法，是事去来品中已答。如已去中无去，未去中无去，去时中无去。如已烧、未烧、烧时，俱无有烧。如是已见、未见、见时，俱无见相。"
                },
                {
                    "paragraph": "复次，"
                },
                {
                    "paragraph": "见若未见时，则不名为见。"
                },
                {
                    "paragraph": "而言见能见，是事则不然。"
                },
                {
                    "paragraph": "眼未对色，则不能见，尔时不名为见。因对色，名为见。是故偈中说：未见时无见，云何以见能见？"
                },
                {
                    "paragraph": "复次，二处俱无见法。何以故？"
                },
                {
                    "paragraph": "见不能有见，非见亦不见。"
                },
                {
                    "paragraph": "若已破于见，则为破见者。"
                },
                {
                    "paragraph": "见不能见，先已说过故。非见亦不见，无见相故。若无见相，云何能见？见法无故，见者亦无。何以故？若离见，有见者，无眼者亦应以余情见。若以见见，则见中有见相，见者无见相，是故偈中说：若已破于见，则为破见者。"
                },
                {
                    "paragraph": "复次，"
                },
                {
                    "paragraph": "离见不离见，见者不可得。"
                },
                {
                    "paragraph": "以无见者故，何有见可见？"
                },
                {
                    "paragraph": "若有见，见者则不成；若无见，见者亦不成。见者无故，云何有见可见？若无见者，谁能用见法分别外色？是故偈中说：以无见者故，何有见可见？"
                },
                {
                    "paragraph": "复次，"
                },
                {
                    "paragraph": "见可见无故，识等四法无。"
                },
                {
                    "paragraph": "四取等诸缘，云何当得有？"
                },
                {
                    "paragraph": "见、可见法无故，识、触、受、爱四法皆无，以无爱等故，四取等十二因缘分亦无。"
                },
                {
                    "paragraph": "复次，"
                },
                {
                    "paragraph": "耳鼻舌身意，声及闻者等，"
                },
                {
                    "paragraph": "当知如是义，皆同于上说。"
                },
                {
                    "paragraph": "如见、可见法空，属众缘故，无决定，余耳等五情，声等五尘，当知亦同见、可见法。义同故，不别说。"
                }
            ]
        },
        {
            "name": "观五阴品第四",
            "paragraphs": [
                {
                    "paragraph": "问曰：经说有五阴，是事云何？"
                },
                {
                    "paragraph": "答曰："
                },
                {
                    "paragraph": "若离于色因，色则不可得，"
                },
                {
                    "paragraph": "若当离于色，色因不可得。"
                },
                {
                    "paragraph": "色因者，如布因缕，除缕则无布，除布则无缕。布如色，缕如因。"
                },
                {
                    "paragraph": "问曰：若离色因有色，有何过？"
                },
                {
                    "paragraph": "答曰："
                },
                {
                    "paragraph": "离色因有色，是色则无因。"
                },
                {
                    "paragraph": "无因而有法，是事则不然。"
                },
                {
                    "paragraph": "如离缕有布，布则无因。无因而有法，世闲所无有。"
                },
                {
                    "paragraph": "问曰：佛法、外道法、世闲法中，皆有无因法。佛法有三无为，无为常故，无因。外道法中，虚空、时、方、神、微尘、涅槃等，世闲法，虚空、时、方等，是三法无处不有，故名为常。常故无因，汝何以说无因法世闲所无？"
                },
                {
                    "paragraph": "答曰：此无因法但有言说，思惟分别则皆无。若法从因缘有，不应言无因，若无因缘，则如我说。"
                },
                {
                    "paragraph": "问曰：有二种因：一者作因，二者言说因。是无因法无作因，但有言说因，令人知故。"
                },
                {
                    "paragraph": "答曰：虽有言说因，是事不然。虚空，如六种中破；余事后当破。复次，现事尚皆可破，何况微尘等不可见法。是故说无因法世闲所无。"
                },
                {
                    "paragraph": "问曰：若离色，有色因，有何过？"
                },
                {
                    "paragraph": "答曰："
                },
                {
                    "paragraph": "若离色有因，则是无果因。"
                },
                {
                    "paragraph": "若言无果因，则无有是处。"
                },
                {
                    "paragraph": "若除色果，但有色因者，即是无果因。"
                },
                {
                    "paragraph": "问曰：若无果有因，有何咎？"
                },
                {
                    "paragraph": "答曰：无果有因，世闲所无。何以故？以果故，名为因。若无果，云何名因？复次，若因中无果者，物何以不从非因生？是事如破因缘品中说，是故无有无果因。"
                },
                {
                    "paragraph": "复次，"
                },
                {
                    "paragraph": "若已有色者，则不用色因；"
                },
                {
                    "paragraph": "若无有色者，亦不用色因。"
                },
                {
                    "paragraph": "二处有色因，是则不然。若先因中有色，不名为色因；若先因中无色，亦不名为色因。"
                },
                {
                    "paragraph": "问曰：若二处俱不然，但有无因，色有何咎？"
                },
                {
                    "paragraph": "答曰："
                },
                {
                    "paragraph": "无因而有色，是事终不然。"
                },
                {
                    "paragraph": "是故有智者，不应分别色。"
                },
                {
                    "paragraph": "若因中有果，因中无果，此事尚不可得，何况无因有色。是故言：无因而有色，是事终不然。是故有智者，不应分别色。分别名凡夫，以无明爱染贪著色，然后以邪见生分别戏论，说因中有果、无果等。今此中求色不可得，是故智者不应分别。"
                },
                {
                    "paragraph": "复次，"
                },
                {
                    "paragraph": "若果似于因，是事则不然，"
                },
                {
                    "paragraph": "果若不似因，是事亦不然。"
                },
                {
                    "paragraph": "若果与因相似，是事不然。因细、果粗故，因、果、色、力等各异。如布似缕，则不名布，缕多布一故，不得言因果相似。若因果不相似，是亦不然。如麻缕不成绢。粗缕无出细布，是故不得言因果不相似。二义不然故，无色、无色因。"
                },
                {
                    "paragraph": "受阴及想阴，行阴识阴等，"
                },
                {
                    "paragraph": "其余一切法，皆同于色阴。"
                },
                {
                    "paragraph": "四阴及一切法，亦应如是思惟破。又今造论者欲赞美空义故，而说偈："
                },
                {
                    "paragraph": "若人有问者，离空而欲答，"
                },
                {
                    "paragraph": "是则不成答，俱同于彼疑。"
                },
                {
                    "paragraph": "若人有难问，离空说其过，"
                },
                {
                    "paragraph": "是不成难问，俱同于彼疑。"
                },
                {
                    "paragraph": "若人论议时各有所执，离于空义而有问答者，皆不成问答，俱亦同疑。如人言甁是无常，问者言：“何以故无常？”答言：“从无常因生故。”此不名答。何以故？因缘中亦疑，不知为常为无常，是为同彼所疑。问者若欲说其过，不依于空而说诸法无常，则不名问难。何以故？汝因无常破我常，我亦因常破汝无常。若实无常，则无业报，眼、耳等诸法念念灭，亦无有分别。有如是等过，皆不成问难，同彼所疑。若依空破常者，则无有过。何以故？此人不取空相故，是故若欲问答，尚应依于空法，何况欲求离苦寂灭相者？"
                }
            ]
        },
        {
            "name": "观六种品第五",
            "paragraphs": [
                {
                    "paragraph": "问曰：六种各有定相，有定相故，则有六种。"
                },
                {
                    "paragraph": "答曰："
                },
                {
                    "paragraph": "空相未有时，则无虚空法。"
                },
                {
                    "paragraph": "若先有虚空，即为是无相。"
                },
                {
                    "paragraph": "若未有虚空相，先有虚空法者，虚空则无相。何以故？无色处名虚空相，色是作法无常。若色未生，未生则无灭，尔时无虚空相。因色故，有无色处，无色处名虚空相。"
                },
                {
                    "paragraph": "问曰：若无相有虚空，有何咎？"
                },
                {
                    "paragraph": "答曰："
                },
                {
                    "paragraph": "是无相之法，一切处无有。"
                },
                {
                    "paragraph": "于无相法中，相则无所相。"
                },
                {
                    "paragraph": "若于常、无常法中，求无相法不可得。如论者言：是有、是无云何知？各有相故。生、住、灭是有为相，无生、住、灭是无为相。虚空若无相，则无虚空。若谓先无相，后相来相者，是亦不然。若先无相，则无法可相。何以故？"
                },
                {
                    "paragraph": "有相无相中，相则无所住。"
                },
                {
                    "paragraph": "离有相无相，余处亦不住。"
                },
                {
                    "paragraph": "如有峰有角，尾端有毛，颈下垂□，是名牛相。若离是相，则无牛；若无牛，是诸相无所住。是故说于无相法中，相则无所相。有相中相亦不住，先有相故。如水相中，火相不住，先有自相故。复次，若无相中相住者，则为无因。无因名为无法而有相，相、可相，常相因待故。离有相、无相法，更无第三处可相。是故偈中说：离有相无相，余处亦不住。"
                },
                {
                    "paragraph": "复次，"
                },
                {
                    "paragraph": "相法无有故，可相法亦无；"
                },
                {
                    "paragraph": "可相法无故，相法亦复无。"
                },
                {
                    "paragraph": "相无所住故，则无可相法；可相法无故，相法亦无。何以故？因相有可相，因可相有相，共相因待故。"
                },
                {
                    "paragraph": "是故今无相，亦无有可相，"
                },
                {
                    "paragraph": "离相可相已，更亦无有物。"
                },
                {
                    "paragraph": "于因缘中，本末推求，相、可相决定不可得。是二不可得故，一切法皆无。一切法皆摄在相、可相二法中。或相为可相，或可相为相。如火以烟为相，烟亦复以火为相。"
                },
                {
                    "paragraph": "问曰：若无有有，应当有无。"
                },
                {
                    "paragraph": "答曰："
                },
                {
                    "paragraph": "若使无有有，云何当有无？"
                },
                {
                    "paragraph": "有无既已无，知有无者谁？"
                },
                {
                    "paragraph": "凡物若自坏，若为他坏，名为无。无不自有，从有而有。是故言：若使无有有，云何当有无？眼见耳闻尚不可得，何况无物。"
                },
                {
                    "paragraph": "问曰：以无有有故，无亦无，应当有知有无者。"
                },
                {
                    "paragraph": "答曰：若有知者，应在有中？应在无中？有无既破，知者亦同破。"
                },
                {
                    "paragraph": "是故知虚空，非有亦非无，"
                },
                {
                    "paragraph": "非相非可相，余五同虚空。"
                },
                {
                    "paragraph": "如虚空，种种求相不可得；余五种亦如是。"
                },
                {
                    "paragraph": "问曰：虚空不在初，不在后，何以先破？"
                },
                {
                    "paragraph": "答曰：地、水、火、风，众缘和合故易破；识以苦乐因故，知无常变异故易破；虚空无如是相，但凡夫悕望为有，是故先破。复次，虚空能持四大，四大因缘有识，是故先破根本，余者自破。"
                },
                {
                    "paragraph": "问曰：世闲人尽见诸法是有是无，汝何以独与世闲相违，言无所见？"
                },
                {
                    "paragraph": "答曰："
                },
                {
                    "paragraph": "浅智见诸法，若有若无相，"
                },
                {
                    "paragraph": "是则不能见，灭见安隐法。"
                },
                {
                    "paragraph": "若人未得道，不见诸法实相，爱见因缘故，种种戏论。见法生时，谓之为有，取相言有；见法灭时，谓之为断，取相言无。智者见诸法生，即灭无见；见诸法灭，即灭有见。是故于一切法虽有所见，皆如幻如梦。乃至无漏道见尚灭，何况余见。是故若不见灭，见安隐法者，则见有见无。"
                }
            ]
        },
        {
            "name": "观染染者品第六",
            "paragraphs": [
                {
                    "paragraph": "问曰：经说贪欲、瞋恚、愚痴是世闲根本。贪欲有种种名，初名爱，次名著，次名染，次名婬欲，次名贪欲，有如是等名字，此是结使，依止众生。众生名染者，贪欲名染法。有染法、染者故，则有贪欲，余二亦如是。有瞋则有瞋者，有痴则有痴者，以此三毒因缘起三业，三业因缘起三界，是故有一切法。"
                },
                {
                    "paragraph": "答曰：经虽说有三毒名字，求实不可得。何以故？"
                },
                {
                    "paragraph": "若离于染法，先自有染者，"
                },
                {
                    "paragraph": "因是染欲者，应生于染法。"
                },
                {
                    "paragraph": "若无有染者，云何当有染？"
                },
                {
                    "paragraph": "若有若无染，染者亦如是。"
                },
                {
                    "paragraph": "若先定有染者，则不更须染，染者先已染故。若先定无染者，亦复不应起染，要当先有染者，然后起染。若先无染者，则无受染者，染法亦如是。若先离人，定有染法，此则无因，云何得起？似如无薪火。若先定无染法，则无有染者，是故偈中说：若有若无染，染者亦如是。"
                },
                {
                    "paragraph": "问曰：若染法、染者先后相待生，是事不可得者，若一时生，有何咎？"
                },
                {
                    "paragraph": "答曰："
                },
                {
                    "paragraph": "染者及染法，俱成则不然。"
                },
                {
                    "paragraph": "染者染法俱，则无有相待。"
                },
                {
                    "paragraph": "若染法、染者一时成，则不相待。不因染者有染法，不因染法有染者，是二应常已，无因成故。若常，则多过，无有解脱法。复次，今当以一异法破染法、染者。何以故？"
                },
                {
                    "paragraph": "染者染法一，一法云何合？"
                },
                {
                    "paragraph": "染者染法异，异法云何合？"
                },
                {
                    "paragraph": "染法、染者，若以一法合，若以异法合，若一则无合。何以故？一法云何自合？如指端不能自触。若以异法合，是亦不可。何以故？以异成故。若各成竟，不须复合，虽合犹异。复次，一、异俱不可。何以故？"
                },
                {
                    "paragraph": "若一有合者，离伴应有合，"
                },
                {
                    "paragraph": "若异有合者，离伴亦应合。"
                },
                {
                    "paragraph": "若染、染者一，强名为合者，应离余因缘，而有染、染者。复次，若一，亦不应有染、染者二名。染是法，染者是人。若人、法为一，是则大乱。若染、染者各异，而言合者，则不须余因缘而有合。若异而合者，虽远亦应合。"
                },
                {
                    "paragraph": "问曰：一不合可尔，眼见异法共合。"
                },
                {
                    "paragraph": "答曰："
                },
                {
                    "paragraph": "若异而有合，染染者何事？"
                },
                {
                    "paragraph": "是二相先异，然后说合相。"
                },
                {
                    "paragraph": "若染、染者先有决定异相，而后合者，是则不合。何以故？是二相先已异，而后强说合。"
                },
                {
                    "paragraph": "复次，"
                },
                {
                    "paragraph": "若染及染者，先各成异相，"
                },
                {
                    "paragraph": "既已成异相，云何而言合？"
                },
                {
                    "paragraph": "若染、染者先各成别相，汝今何以强说合相？"
                },
                {
                    "paragraph": "复次，"
                },
                {
                    "paragraph": "异相无有成，是故汝欲合，"
                },
                {
                    "paragraph": "合相竟无成，而复说异相。"
                },
                {
                    "paragraph": "汝已染、染者异相不成故，复说合相。合相中有过，染、染者不成，汝为成合相故，复说异相。汝自已为定，而所说不定。何以故？"
                },
                {
                    "paragraph": "异相不成故，合相则不成。"
                },
                {
                    "paragraph": "于何异相中，而欲说合相？"
                },
                {
                    "paragraph": "以此中染、染者异相不成故，合相亦不成。汝于何异相中而欲说合相？"
                },
                {
                    "paragraph": "复次，"
                },
                {
                    "paragraph": "如是染染者，非合不合成。"
                },
                {
                    "paragraph": "诸法亦如是，非合不合成。"
                },
                {
                    "paragraph": "如染，恚、痴亦如是。如三毒，一切烦恼、一切法亦如是。非先非后，非合非散等，因缘所成。"
                }
            ]
        },
        {
            "name": "观三相品第七",
            "paragraphs": [
                {
                    "paragraph": "问曰：经说有为法有三相：生、住、灭。万物以生法生，以住法住，以灭法灭，是故有诸法。"
                },
                {
                    "paragraph": "答曰：不尔。何以故？三相无决定故。是三相为是有为，能作有为相？为是无为，能作有为相？二俱不然。何以故？"
                },
                {
                    "paragraph": "若生是有为，则应有三相；"
                },
                {
                    "paragraph": "若生是无为，何名有为相？"
                },
                {
                    "paragraph": "若生是有为，应有三相：生、住、灭，是事不然。何以故？共相违故。相违者，生相应生法，住相应住法，灭相应灭法。若法生时，不应有住、灭相违法，一时则不然，如明暗不俱。以是故，生不应是有为法，住、灭相亦应如是。"
                },
                {
                    "paragraph": "问曰：若生非有为，若是无为，有何咎？"
                },
                {
                    "paragraph": "答曰：若生是无为，云何能为有为法作相？何以故？无为法无性故，因灭有为，名无为，是故说不生不灭，名无为相，更无自相。是故无法不能为法作相，如兔角、龟毛等，不能为法作相。是故生非无为，住、灭亦如是。"
                },
                {
                    "paragraph": "复次，"
                },
                {
                    "paragraph": "三相若聚散，不能有所相，"
                },
                {
                    "paragraph": "云何于一处，一时有三相？"
                },
                {
                    "paragraph": "是生、住、灭相，若一一能为有为法作相，若和合能与有为法作相，二俱不然。何以故？若谓一一者，于一处中或有有相，或有无相，生时无住、灭，住时无生、灭，灭时无生、住。若和合者，共相违法，云何一时俱？若谓三相更有三相者，是亦不然。何以故？"
                },
                {
                    "paragraph": "若谓生住灭，更有有为相，"
                },
                {
                    "paragraph": "是即为无穷，无即非有为。"
                },
                {
                    "paragraph": "若谓生、住、灭，更有有为相，生更有生、有住、有灭。如是三相，复应更有相。若尔，则无穷。若更无相，是三相则不名有为法，亦不能为有为法作相。"
                },
                {
                    "paragraph": "问曰：汝说三相为无穷，是事不然。生、住、灭虽是有为，而非无穷。何以故？"
                },
                {
                    "paragraph": "生生之所生，生于彼本生，"
                },
                {
                    "paragraph": "本生之所生，还生于生生。"
                },
                {
                    "paragraph": "法生时，通自体七法共生：一法，二生，三住，四灭，五生生，六住住，七灭灭。是七法中，本生除自体，能生六法，生生能生本生，本生能生生生。是故三相虽是有为，而非无穷。"
                },
                {
                    "paragraph": "答曰："
                },
                {
                    "paragraph": "若谓是生生，能生于本生，"
                },
                {
                    "paragraph": "生生从本生，何能生本生？"
                },
                {
                    "paragraph": "若是生生能生本生者，是生生则不名从本生生。何以故？是生生从本生生，云何能生本生？"
                },
                {
                    "paragraph": "复次，"
                },
                {
                    "paragraph": "若谓是本生，能生于生生，"
                },
                {
                    "paragraph": "本生从彼生，何能生生生？"
                },
                {
                    "paragraph": "若谓本生能生生生者，是本生不名从生生生。何以故？是本生从生生生，云何能生生生？生生法应生本生，而今生生不能生本生。生生未有自体，何能生本生？是故本生不能生生生。"
                },
                {
                    "paragraph": "问曰：是生生生时，非先非后，能生本生，但生生生时，能生本生。"
                },
                {
                    "paragraph": "答曰：不然。何以故？"
                },
                {
                    "paragraph": "若生生生时，能生于本生，"
                },
                {
                    "paragraph": "生生尚未有，何能生本生？"
                },
                {
                    "paragraph": "若谓生生生时，能生本生可尔，而实未有，是故生生生时，不能生本生。"
                },
                {
                    "paragraph": "复次，"
                },
                {
                    "paragraph": "若本生生时，能生于生生，"
                },
                {
                    "paragraph": "本生尚未有，何能生生生？"
                },
                {
                    "paragraph": "若谓是本生生时，能生生生可尔，而实未有，是故本生生时，不能生生生。"
                },
                {
                    "paragraph": "问曰："
                },
                {
                    "paragraph": "如灯能自照，亦能照于彼。"
                },
                {
                    "paragraph": "生法亦如是，自生亦生彼。"
                },
                {
                    "paragraph": "如灯入于暗室，照了诸物，亦能自照。生亦如是，能生于彼，亦能自生。"
                },
                {
                    "paragraph": "答曰：不然。何以故？"
                },
                {
                    "paragraph": "灯中自无暗，住处亦无暗，"
                },
                {
                    "paragraph": "破暗乃名照，无暗则无照。"
                },
                {
                    "paragraph": "灯体自无暗，明所及处亦无暗，明暗相违故，破暗故名照，无暗则无照，何得言灯自照亦照彼？"
                },
                {
                    "paragraph": "问曰：是灯非未生有照，亦非生已有照。但灯生时，能自照，亦照彼。"
                },
                {
                    "paragraph": "答曰："
                },
                {
                    "paragraph": "云何灯生时，而能破于暗？"
                },
                {
                    "paragraph": "此灯初生时，不能及于暗。"
                },
                {
                    "paragraph": "灯生时，名半生半未生，灯体未成就，云何能破暗？又灯不能及暗，如人得贼，乃名为破。若谓灯虽不到暗，而能破暗者，是亦不然。何以故？"
                },
                {
                    "paragraph": "灯若未及暗，而能破暗者，"
                },
                {
                    "paragraph": "灯在于此闲，则破一切暗。"
                },
                {
                    "paragraph": "若灯有力不到暗而能破者，此处燃灯，应破一切处暗，俱不及故。"
                },
                {
                    "paragraph": "复次，灯不应自照、照彼。何以故？"
                },
                {
                    "paragraph": "若灯能自照，亦能照于彼，"
                },
                {
                    "paragraph": "暗亦应自暗，亦能暗于彼。"
                },
                {
                    "paragraph": "若灯与暗相违故，能自照，亦照于彼；暗与灯相违故，亦应自蔽、蔽彼。若暗与灯相违，不能自蔽、蔽彼；灯与暗相违，亦不应自照，亦照彼，是故灯喻非也。破生因缘未尽故，今当更说："
                },
                {
                    "paragraph": "此生若未生，云何能自生？"
                },
                {
                    "paragraph": "若生已自生，生已何用生？"
                },
                {
                    "paragraph": "是生自生时，为生已生？为未生生？若未生生，则是无法，无法何能自生？若谓生已生，则为已成，不须复生。如已作不应更作，若已生，若未生，是二俱不生，故无生。汝先说生如灯，能自生，亦生彼，是事不然。住、灭亦如是。"
                },
                {
                    "paragraph": "复次，"
                },
                {
                    "paragraph": "生非生已生，亦非未生生，"
                },
                {
                    "paragraph": "生时亦不生，去来中已答。"
                },
                {
                    "paragraph": "生，名众缘和合有生。已生中无作故无生；未生中无作故无生。生时亦不然。离生法，生时不可得；离生时，生法亦不可得。云何生时生？是事去来中已答。已生法不可生。何以故？生已复生，如是展转，则为无穷，如作已复作。复次，若生已更生者，以何生法生是生相？未生而言生已生者，则自违所说。何以故？生相未生而汝谓生，若未生谓生者，法或可生已而生，或可未生而生，汝先说生已生，是则不定。复次，如烧已不应复烧，去已不应复去。如是等因缘故，生已不应生。"
                },
                {
                    "paragraph": "未生法亦不生。何以故？法若未生，则不应与生缘和合；若不与生缘和合，则无法生。若法未与生缘和合而生者，应无作法而作，无去法而去，无染法而染，无恚法而恚，无痴法而痴，如是则皆破世闲法，是故未生法不生。复次，若未生法生者，世闲未生法皆应生。一切凡夫未生菩提，今应生菩提；不坏法阿罗汉无有烦恼，今应生烦恼；兔等无角，今皆应生。但是事不然，是故未生法亦不生。"
                },
                {
                    "paragraph": "问曰：未生法不生者，以未有缘，无作、无作者、无时、无方等，故不生。若有缘，有作、有作者、有时、有方等和合故，未生法生。是故若说一切未生法皆不生，是事不尔。"
                },
                {
                    "paragraph": "答曰：若法有缘，有时、有方等和合则生者，先有亦不生，先无亦不生，有无亦不生，三种先已破，是故生已不生，未生亦不生，生时亦不生。何以故？已生分不生，未生分亦不生，如先答。复次，若离生，有生时者，应生时生。但离生，无生时，是故生时亦不生。复次，若言生时生者，则有二生过：一以生故名生时，二以生时中生。二皆不然。无有二法，云何有二生？是故生时亦不生。复次，生法未发，则无生时；生时无故，生何所依？是故不得言生时生。如是推求，生已无生，未生无生，生时无生；无生故，生不成；生不成故，住、灭亦不成；生、住、灭不成故，有为法不成。是故偈中说：去、未去、去时中已答。"
                },
                {
                    "paragraph": "问曰：我不定言生已生、未生生、生时生，但众缘和合故有生。"
                },
                {
                    "paragraph": "答曰：汝虽有是说，此则不然。何以故？"
                },
                {
                    "paragraph": "若谓生时生，是事已不成，"
                },
                {
                    "paragraph": "云何众缘合，尔时而得生？"
                },
                {
                    "paragraph": "生时生已种种因缘破，汝今何以更说众缘和合故有生？若众缘具足不具足，皆与生同破。"
                },
                {
                    "paragraph": "复次，"
                },
                {
                    "paragraph": "若法众缘生，即是寂灭性，"
                },
                {
                    "paragraph": "是故生生时，是二俱寂灭。"
                },
                {
                    "paragraph": "众缘所生法，无自性故寂灭。寂灭，名为无此无彼无相，断言语道，灭诸戏论。众缘，名如因缕有布，因蒲有席。若缕自有定相，不应从麻出；若布自有定相，不应从缕出。而实从缕有布，从麻有缕，是故缕亦无定性，布亦无定性。如燃、可燃，因缘和合成，无有自性。可燃无故，燃亦无；燃无故，可燃亦无。一切法亦如是。是故从众缘生法无自性，无自性故空，如野马无实。是故偈中说：生与生时，二俱寂灭。不应说生时生，汝虽种种因缘欲成生相，皆是戏论，非寂灭相。"
                },
                {
                    "paragraph": "问曰：定有三世别异，未来世法得生，因缘即生，何故言无生？"
                },
                {
                    "paragraph": "答曰："
                },
                {
                    "paragraph": "若有未生法，说言有生者，"
                },
                {
                    "paragraph": "此法先已有，更复何用生？"
                },
                {
                    "paragraph": "若未来世中有未生法而生，是法先已有，何用更生有法？不应更生。"
                },
                {
                    "paragraph": "问曰：未来虽有，非如现在相，以现在相故说生。"
                },
                {
                    "paragraph": "答曰：现在相未来中无。若无，云何言未来生法生？若有，不名未来，应名现在。现在不应更生，二俱无生故不生。"
                },
                {
                    "paragraph": "复次，汝谓生时生，亦能生彼，今当更说。"
                },
                {
                    "paragraph": "若言生时生，是能有所生，"
                },
                {
                    "paragraph": "何得更有生，而能生是生？"
                },
                {
                    "paragraph": "若生生时，能生彼，是生谁复能生？"
                },
                {
                    "paragraph": "若谓更有生，生生则无穷，"
                },
                {
                    "paragraph": "离生生有生，法皆能自生。"
                },
                {
                    "paragraph": "若生更有生，生则无穷。若是生更无生，而自生者，一切法亦皆能自生，而实不尔。"
                },
                {
                    "paragraph": "复次，"
                },
                {
                    "paragraph": "有法不应生，无亦不应生，"
                },
                {
                    "paragraph": "有无亦不生，此义先已说。"
                },
                {
                    "paragraph": "凡所有生，为有法有生？为无法有生？为有无法有生？是皆不然，是事先已说。离此三事，更无有生，是故无生。"
                },
                {
                    "paragraph": "复次，"
                },
                {
                    "paragraph": "若诸法灭时，是时不应生；"
                },
                {
                    "paragraph": "法若不灭者，终无有是事。"
                },
                {
                    "paragraph": "若法灭相，是法不应生。何以故？二相相违故。一是灭相，知法是灭；一是生相，知法是生。二相相违法，一时则不然，是故灭相法不应生。"
                },
                {
                    "paragraph": "问曰：若灭相法不应生，不灭相法应生。"
                },
                {
                    "paragraph": "答曰：一切有为法，念念灭故，无不灭法。离有为，无有决定无为法，无为法但有名字。是故说不灭法，终无有是事。"
                },
                {
                    "paragraph": "问曰：若法无生，应有住？"
                },
                {
                    "paragraph": "答曰："
                },
                {
                    "paragraph": "不住法不住，住法亦不住，"
                },
                {
                    "paragraph": "住时亦不住，无生云何住？"
                },
                {
                    "paragraph": "不住法不住，无住相故，住法亦不住。何以故？已有住故。因去故有住，若住法先有，不应更住。住时亦不住，离住不住，更无住时，是故亦不住。如是一切处求住不可得故，即是无生。若无生，云何有住？"
                },
                {
                    "paragraph": "复次，"
                },
                {
                    "paragraph": "若诸法灭时，是则不应住，"
                },
                {
                    "paragraph": "法若不灭者，终无有是事。"
                },
                {
                    "paragraph": "若法灭相，是法无有住相。何以故？一法中有二相相违故：一是灭相，二是住相。一时一处有住、灭相，是事不然，是故不得言灭相法有住。"
                },
                {
                    "paragraph": "问曰：若法不灭，应有住。"
                },
                {
                    "paragraph": "答曰：无有不灭法。何以故？"
                },
                {
                    "paragraph": "所有一切法，皆是老死相，"
                },
                {
                    "paragraph": "终不见有法，离老死有住。"
                },
                {
                    "paragraph": "一切法生时，无常常随逐。无常有二名：老及死。如是一切法常有老死，故无住时。"
                },
                {
                    "paragraph": "复次，"
                },
                {
                    "paragraph": "住不自相住，亦不异相住。"
                },
                {
                    "paragraph": "如生不自生，亦不异相生。"
                },
                {
                    "paragraph": "若有住法，为自相住？为他相住？二俱不然。若自相住，则为是常。一切有为法，从众缘生，若住法自住，则不名有为。住若自相住，法亦应自相住。如眼不能自见，住亦如是。若异相住，则住更有住，是则无穷。复次，见异法生异相，不得不因异法而有异相，异相不定故。因异相而住者，是事不然。"
                },
                {
                    "paragraph": "问曰：若无住，应有灭？"
                },
                {
                    "paragraph": "答曰：无。何以故？"
                },
                {
                    "paragraph": "法已灭不灭，未灭亦不灭，"
                },
                {
                    "paragraph": "灭时亦不灭，无生何有灭？"
                },
                {
                    "paragraph": "若法已灭，则不灭，以先灭故。未灭亦不灭，离灭相故。灭时亦不灭，离二更无灭时。如是推求灭法，即是无生，无生何有灭？"
                },
                {
                    "paragraph": "复次，"
                },
                {
                    "paragraph": "法若有住者，是则不应灭；"
                },
                {
                    "paragraph": "法若不住者，是亦不应灭。"
                },
                {
                    "paragraph": "若法定住，则无有灭。何以故？由有住相故。若住法灭，则有二相：住相、灭相。是故不得言住中有灭，如生死不得一时有。若法不住，亦无有灭。何以故？离住相故。若离住相，则无法，无法云何灭？"
                },
                {
                    "paragraph": "复次，"
                },
                {
                    "paragraph": "是法于是时，不于是时灭；"
                },
                {
                    "paragraph": "是法于异时，不于异时灭。"
                },
                {
                    "paragraph": "若法有灭相，是法为自相灭？为异相灭？二俱不然。何以故？如乳不于乳时灭。随有乳时，乳相定住故。非乳时亦不灭，若非乳，不得言乳灭。"
                },
                {
                    "paragraph": "复次，"
                },
                {
                    "paragraph": "如一切诸法，生相不可得，"
                },
                {
                    "paragraph": "以无生相故，即亦无灭相。"
                },
                {
                    "paragraph": "如先推求一切法生相不可得，尔时即无灭相。破生故无生，无生云何有灭？若汝意犹未已，今当更说破灭因缘："
                },
                {
                    "paragraph": "若法是有者，是即无有灭，"
                },
                {
                    "paragraph": "不应于一法，而有有无相。"
                },
                {
                    "paragraph": "诸法有时，推求灭相不可得。何以故？云何一法中亦有亦无相？如光影不同处。"
                },
                {
                    "paragraph": "复次，"
                },
                {
                    "paragraph": "若法是无者，是即无有灭。"
                },
                {
                    "paragraph": "譬如第二头，无故不可断。"
                },
                {
                    "paragraph": "法若无者，则无灭相。如第二头、第三手，无故不可断。"
                },
                {
                    "paragraph": "复次，"
                },
                {
                    "paragraph": "法不自相灭，他相亦不灭，"
                },
                {
                    "paragraph": "如自相不生，他相亦不生。"
                },
                {
                    "paragraph": "如先说生相，生不自生，亦不从他生。若以自体生，是则不然。一切物皆从众缘生，如指端不能自触。如是生不能自生，从他生亦不然。何以故？生未有故，不应从他生。是生无故，无自体；自体无故，他亦无，是故从他生亦不然。灭法亦如是，不自相灭，不他相灭。"
                },
                {
                    "paragraph": "复次，"
                },
                {
                    "paragraph": "生住灭不成，故无有有为，"
                },
                {
                    "paragraph": "有为法无故，何得有无为？"
                },
                {
                    "paragraph": "汝先说有生、住、灭相故有有为，以有有为，故有无为。今以理推求，三相不可得，云何得有有为？如先说无有无相法。有为法无故，何得有无为？无为相名不生、不住、不灭。止有为相故，名无为相。无为自无别相，因是三相，有无为相。如火为热相，地为坚相，水为冷相，无为则不然。"
                },
                {
                    "paragraph": "问曰：若是生、住、灭毕竟无者，云何论中得说名字？"
                },
                {
                    "paragraph": "答曰："
                },
                {
                    "paragraph": "如幻亦如梦，如乾闼婆城，"
                },
                {
                    "paragraph": "所说生住灭，其相亦如是。"
                },
                {
                    "paragraph": "生、住、灭相无有决定，凡人贪著，谓有决定。诸贤圣怜愍，欲止其颠倒，还以其所著名字为说，语言虽同，其心则异。如是说生、住、灭相，不应有难。如幻化所作，不应责其所由，不应于中有忧喜想，但应眼见而已。如梦中所见，不应求实。如乾闼婆城，日出时现，而无有实，但假为名字，不久则灭。生、住、灭亦如是。凡夫分别为有，智者推求则不可得。"
                }
            ]
        },
        {
            "name": "观作作者品第八",
            "paragraphs": [
                {
                    "paragraph": "问曰：现有作、有作者、有所用作法，三事和合故有果报，是故应有作者、作业。"
                },
                {
                    "paragraph": "答曰：上来品品中，破一切法皆无有余。如破三相，三相无故，无有有为；有为无故，无无为。有为、无为无故，一切法尽无。作、作者若是有为，有为中已破；若是无为，无为中已破，不应复问。汝著心深故，而复更问，今当复答："
                },
                {
                    "paragraph": "决定有作者，不作决定业；"
                },
                {
                    "paragraph": "决定无作者，不作无定业。"
                },
                {
                    "paragraph": "若先定有作者，定有作业，则不应作；若先定无作者，定无作业，亦不应作。何以故？"
                },
                {
                    "paragraph": "决定业无作，是业无作者，"
                },
                {
                    "paragraph": "定作者无作，作者亦无业。"
                },
                {
                    "paragraph": "若先决定有作业，不应更有作者，又离作者，应有作业，但是事不然。若先决定有作者，不应更有作业，又离作业，应有作者，但是事不然。是故决定作者、决定作业，不应有作；不决定作者、不决定作业，亦不应有作。何以故？本来无故，有作者、有作业尚不能作，何况无作者、无作业？"
                },
                {
                    "paragraph": "复次，"
                },
                {
                    "paragraph": "若定有作者，亦定有作业，"
                },
                {
                    "paragraph": "作者及作业，即堕于无因。"
                },
                {
                    "paragraph": "若先定有作者，定有作业，汝谓作者有作，即为无因。离作业，有作者，离作者，有作业，则不从因缘有。"
                },
                {
                    "paragraph": "问曰：若不从因缘，有作者、有作业，有何咎？"
                },
                {
                    "paragraph": "答曰："
                },
                {
                    "paragraph": "若堕于无因，则无因无果，"
                },
                {
                    "paragraph": "无作无作者，无所用作法。"
                },
                {
                    "paragraph": "若无作等法，则无有罪福，"
                },
                {
                    "paragraph": "罪福等无故，罪福报亦无。"
                },
                {
                    "paragraph": "若无罪福报，亦无有涅槃。"
                },
                {
                    "paragraph": "诸可有所作，皆空无有果。"
                },
                {
                    "paragraph": "若堕于无因，一切法则无因无果。能生法名为因，所生法名为果。是二即无。是二无故，无作、无作者，亦无所用作法，亦无罪福。罪福无故，亦无罪福果报及涅槃道，是故不得从无因生。"
                },
                {
                    "paragraph": "问曰：若作者不定，而作不定业，有何咎？"
                },
                {
                    "paragraph": "答曰：一事无，尚不能起作业，何况二事都无。譬如化人，以虚空为舍，但有言说，而无作者、作业。"
                },
                {
                    "paragraph": "问曰：若无作者、无作业，不能有所作，今有作者、有作业，应有作。"
                },
                {
                    "paragraph": "答曰："
                },
                {
                    "paragraph": "作者定不定，不能作二业，"
                },
                {
                    "paragraph": "有无相违故，一处则无二。"
                },
                {
                    "paragraph": "作者定不定，不能作定不定业。何以故？有无相违故，一处不应有二，有是决定，无是不决定。一人一事，云何有有无？"
                },
                {
                    "paragraph": "复次，"
                },
                {
                    "paragraph": "有不能作无，无不能作有，"
                },
                {
                    "paragraph": "若有作作者，其过如先说。"
                },
                {
                    "paragraph": "若有作者而无业，何能有所作？若无作者而有业，亦不能有所作。何以故？如先说有中，若先有业，作者复何所作？若先无业，云何可得作？如是则破罪福等因缘果报。是故偈中说：有不能作无，无不能作有，若有作作者，其过如先说。"
                },
                {
                    "paragraph": "复次，"
                },
                {
                    "paragraph": "作者不作定，亦不作不定，"
                },
                {
                    "paragraph": "及定不定业，其过如先说。"
                },
                {
                    "paragraph": "定业已破，不定业亦破，定不定业亦破，今欲一时总破，故说是偈。是故作者不能作三种业，今三种作者亦不能作业。何以故？"
                },
                {
                    "paragraph": "作者定不定，亦定亦不定，"
                },
                {
                    "paragraph": "不能作于业，其过如先说。"
                },
                {
                    "paragraph": "作者定不定，亦定亦不定，不能作于业。何以故？如先三种过因缘，此中应广说。如是一切处，求作者、作业皆不可得。"
                },
                {
                    "paragraph": "问曰：若言无作、无作者，则复堕无因。"
                },
                {
                    "paragraph": "答曰：是业从众缘生，假名为有，无有决定，不如汝所说。何以故？"
                },
                {
                    "paragraph": "因业有作者，因作者有业，"
                },
                {
                    "paragraph": "成业义如是，更无有余事。"
                },
                {
                    "paragraph": "业先无决定，因人起业，因业有作者。作者亦无决定，因有作业，名为作者。二事和合故，得成作、作者。若从和合生，则无自性；无自性故空，空则无所生。但随凡夫忆想分别故，说有作业、有作者，第一义中无作业、无作者。"
                },
                {
                    "paragraph": "复次，"
                },
                {
                    "paragraph": "如破作作者，受受者亦尔，"
                },
                {
                    "paragraph": "及一切诸法，亦应如是破。"
                },
                {
                    "paragraph": "如作、作者，不得相离；不相离故，不决定；无决定故，无自性。受、受者亦如是。受名五阴身，受者是人。如是离人无五阴，离五阴无人，但从众缘生，如受、受者，余一切法亦应如是破。"
                }
            ]
        },
        {
            "name": "观本住品第九",
            "paragraphs": [
                {
                    "paragraph": "问曰：有人言："
                },
                {
                    "paragraph": "眼耳等诸根，苦乐等诸法，"
                },
                {
                    "paragraph": "谁有如是事？是则名本住。"
                },
                {
                    "paragraph": "若无有本住，谁有眼等法？"
                },
                {
                    "paragraph": "以是故当知，先已有本住。"
                },
                {
                    "paragraph": "眼耳鼻舌身命等诸根，名为眼耳等根，苦受、乐受、不苦不乐受、想、思、忆念等心、心数法，名为苦乐等法。有论师言：先未有眼等法，应有本住，因是本住，眼等诸根得增长；若无本住，身及眼等诸根为因何生而得增长？"
                },
                {
                    "paragraph": "答曰："
                },
                {
                    "paragraph": "若离眼等根，及苦乐等法，"
                },
                {
                    "paragraph": "先有本住者，以何而可知？"
                },
                {
                    "paragraph": "若离眼耳等根，苦乐等法，先有本住者，以何可说？以何可知？如外法甁、衣等。以眼等根得知，内法以苦乐等根得知，如经中说：可坏是色相，能受是受相，能识是识相。汝说离眼耳苦乐等先有本住者，以何可知，说有是法？"
                },
                {
                    "paragraph": "问曰：有论师言：出入息、视眴、寿命、思惟、苦乐、憎爱、动发等是神相。若无有神，云何有出入息等相？是故当知离眼耳等根、苦乐等法，先有本住。"
                },
                {
                    "paragraph": "答曰：是神若有，应在身内，如壁中有柱。若在身外，如人被铠。若在身内，身则不可坏，神常在内故，是故言神在身内，但有言说，虚妄无实。若在身外，覆身如铠者，身应不可见，神细密覆故，亦应不可坏，而今实见身坏。是故当知离苦乐等，先无余法。若谓断臂时，神缩在内不可断者，断头时，亦应缩在内不应死，而实有死，是故知离苦乐等，先有神者，但有言说，虚妄无实。"
                },
                {
                    "paragraph": "复次，若言身大则神大，身小则神小，如灯大则明大，灯小则明小者，如是神则随身不应常，若随身者，身无则神无，如灯灭则明灭。若神无常，则与眼耳苦乐等同，是故当知离眼耳等，先无别神。复次，如风狂病人，不得自在，不应作而作。若有神是诸作主者，云何言不得自在？若风狂病不恼神者，应离神别有所作。如是种种推求，离眼耳等根、苦乐等法，先无本住。若必谓离眼耳等根、苦乐等法，有本住者，无有是事。何以故？"
                },
                {
                    "paragraph": "若离眼耳等，而有本住者，"
                },
                {
                    "paragraph": "亦应离本住，而有眼耳等。"
                },
                {
                    "paragraph": "若本住离眼耳等根、苦乐等法先有者，今眼耳等根、苦乐等法亦应离本住而有。"
                },
                {
                    "paragraph": "问曰：二事相离可尔，但使有本住。"
                },
                {
                    "paragraph": "答曰："
                },
                {
                    "paragraph": "以法知有人，以人知有法。"
                },
                {
                    "paragraph": "离法何有人，离人何有法？"
                },
                {
                    "paragraph": "法者，眼耳苦乐等，人者是本住。汝谓以有法故，知有人；以有人故，知有法。今离眼耳等法何有人？离人何有眼耳等法？"
                },
                {
                    "paragraph": "复次，"
                },
                {
                    "paragraph": "一切眼等根，实无有本住，"
                },
                {
                    "paragraph": "眼耳等诸根，异相而分别。"
                },
                {
                    "paragraph": "眼耳等诸根，苦乐等诸法，实无有本住。因眼缘色生眼识，以和合因缘，知有眼耳等诸根。不以本住故知，是故偈中说：一切眼等根，实无有本住，眼耳等诸根，各自能分别。"
                },
                {
                    "paragraph": "问曰："
                },
                {
                    "paragraph": "若眼等诸根，无有本住者，"
                },
                {
                    "paragraph": "眼等一一根，云何能知尘？"
                },
                {
                    "paragraph": "若一切眼耳等诸根、苦乐等诸法，无本住者，今一一根云何能知尘？眼耳等诸根无思惟，不应有知，而实知尘。当知离眼耳等诸根，更有能知尘者。"
                },
                {
                    "paragraph": "答曰：若尔者，为一一根中各有知者？为一知者在诸根中？二俱有过。何以故？"
                },
                {
                    "paragraph": "见者即闻者，闻者即受者，"
                },
                {
                    "paragraph": "如是等诸根，则应有本住。"
                },
                {
                    "paragraph": "若见者即是闻者，闻者即是受者，则是一神。如是眼等诸根，应先有本住。色声香等无有定知者，或可以眼闻声，如人有六向，随意见闻。若闻者、见者是一，于眼等根，随意见闻，但是事不然。"
                },
                {
                    "paragraph": "若见闻各异，受者亦各异，"
                },
                {
                    "paragraph": "见时亦应闻，如是则神多。"
                },
                {
                    "paragraph": "若见者、闻者、受者各异，则见时亦应闻。何以故？离见者有闻者故。如是鼻舌身中，神应一时行。若尔者，人一而神多，以一切根一时知诸尘，而实不尔，是故见者、闻者、受者不应俱用。"
                },
                {
                    "paragraph": "复次，"
                },
                {
                    "paragraph": "眼耳等诸根，苦乐等诸法，"
                },
                {
                    "paragraph": "所从生诸大，彼大亦无神。"
                },
                {
                    "paragraph": "若人言离眼耳等诸根、苦乐等诸法，别有本住，是事已破。今于眼耳等所因四大，是四大中亦无本住。"
                },
                {
                    "paragraph": "问曰：若眼耳等诸根、苦乐等诸法，无有本住，可尔；眼耳等诸根、苦乐等诸法应有。"
                },
                {
                    "paragraph": "答曰："
                },
                {
                    "paragraph": "若眼耳等根，苦乐等诸法，"
                },
                {
                    "paragraph": "无有本住者，眼等亦应无。"
                },
                {
                    "paragraph": "若眼耳苦乐等诸法无有本住者，谁有此眼耳等？何缘而有？是故眼耳等亦无。"
                },
                {
                    "paragraph": "复次，"
                },
                {
                    "paragraph": "眼等无本住，今后亦复无，"
                },
                {
                    "paragraph": "以三世无故，无有无分别。"
                },
                {
                    "paragraph": "思惟推求本住于眼等，先无，今后亦无。若三世无，即是无生寂灭，不应有难。若无本住，云何有眼等？如是问答，戏论则灭；戏论灭故，诸法则空。"
                }
            ]
        },
        {
            "name": "观燃可燃品第十",
            "paragraphs": [
                {
                    "paragraph": "问曰：应有受、受者，如燃、可燃。燃是受者，可燃是受，所谓五阴。"
                },
                {
                    "paragraph": "答曰：是事不然。何以故？燃、可燃俱不成故。燃、可燃若以一法成，若以二法成，二俱不成。"
                },
                {
                    "paragraph": "问曰：且置一异法。若言无燃、可燃，今云何以一异相破？如兔角、龟毛，无故不可破。世闲眼见实有事，而后可思惟。如有金，然后可烧可锻。若无燃、可燃，不应以一异法思惟。若汝许有一异法，当知有燃、可燃。若许有者，则为已有。"
                },
                {
                    "paragraph": "答曰：随世俗法言说，不应有过。燃、可燃，若说一，若说异，不名为受。若离世俗言说，则无所论。若不说燃、可燃，云何能有所破？若无所说，则义不可明。如有论者，欲破有无，必应言有无，不以称有无故，而受有无。是以随世闲言说故无咎。若口有言，便是受者，汝言破即为自破。燃、可燃亦如是，虽有言说，亦复不受。是故以一异法思惟燃、可燃，二俱不成。何以故？"
                },
                {
                    "paragraph": "若燃是可燃，作作者则一，"
                },
                {
                    "paragraph": "若燃异可燃，离可燃有燃。"
                },
                {
                    "paragraph": "燃是火，可燃是薪；作者是人，作是业。若燃、可燃一，则作、作者亦应一；若作、作者一，则陶师与甁一。作者是陶师，作是甁，陶师非甁，甁非陶师，云何为一？是以作、作者不一故，燃、可燃亦不一。若谓一不可则应异，是亦不然。何以故？若燃与可燃异，应离可燃别有燃。分别是可燃、是燃，处处离可燃应有燃，而实不尔，是故异亦不可。"
                },
                {
                    "paragraph": "复次，"
                },
                {
                    "paragraph": "如是常应燃，不因可燃生，"
                },
                {
                    "paragraph": "则无燃火功，亦名无作火。"
                },
                {
                    "paragraph": "若燃、可燃异，则燃不待可燃而常燃。若常燃者，则自住其体，不待因缘，人功则空。人功者，将护火令燃，是功现有，是故知火不异可燃。"
                },
                {
                    "paragraph": "复次，若燃异可燃，燃即无作。离可燃，火何所然？若尔者，火则无作，无作火，无有是事。"
                },
                {
                    "paragraph": "问曰：云何火不从因缘生，人功亦空？"
                },
                {
                    "paragraph": "答曰："
                },
                {
                    "paragraph": "燃不待可燃，则不从缘生。"
                },
                {
                    "paragraph": "火若常燃者，人功则应空。"
                },
                {
                    "paragraph": "燃、可燃若异，则不待可燃有燃。若不待可燃有然，则无相因法，是故不从因缘生。复次，若燃异可燃，则应常燃；若常燃者，应离可燃别见有燃，更不须人功。何以故？"
                },
                {
                    "paragraph": "若汝谓燃时，名为可燃者，"
                },
                {
                    "paragraph": "尔时但有薪，何物燃可燃？"
                },
                {
                    "paragraph": "若谓先有薪，烧时名可燃者，是事不尔。若离燃别有可燃者，云何言燃时名可燃？"
                },
                {
                    "paragraph": "复次，"
                },
                {
                    "paragraph": "若异则不至，不至则不烧，"
                },
                {
                    "paragraph": "不烧则不灭，不灭则常住。"
                },
                {
                    "paragraph": "若燃异可燃，则燃不应至可燃。何以故？不相待成故。若燃不相待成，则自住其体，何用可燃？是故不至。若不至，则不燃可燃。何以故？无有不至而能烧故。若不烧，则无灭，应常住自相，是事不尔。"
                },
                {
                    "paragraph": "问曰："
                },
                {
                    "paragraph": "燃与可燃异，而能至可燃，"
                },
                {
                    "paragraph": "如此至彼人，彼人至此人。"
                },
                {
                    "paragraph": "燃与可燃异，而能至可燃，如男至于女，如女至于男。"
                },
                {
                    "paragraph": "答曰："
                },
                {
                    "paragraph": "若谓燃可燃，二俱相离者，"
                },
                {
                    "paragraph": "如是燃则能，至于彼可燃。"
                },
                {
                    "paragraph": "若离燃有可燃，若离可燃有燃，各自成者，如是则应燃至可燃，而实不尔。何以故？离燃无可燃，离可燃无燃故。今离男有女，离女有男，是故汝喻非也。喻不成故，燃不至可燃。"
                },
                {
                    "paragraph": "问曰：燃、可燃相待而有，因可燃有燃，因燃有可燃，二法相待成。"
                },
                {
                    "paragraph": "答曰："
                },
                {
                    "paragraph": "若因可燃燃，因燃有可燃，"
                },
                {
                    "paragraph": "先定有何法，而有燃可燃？"
                },
                {
                    "paragraph": "若因可燃而燃成，亦应因燃可燃成。是中若先定有可燃，则因可燃而燃成；若先定有燃，则因燃可燃成。今若因可燃而燃成者，则先有可燃而后有燃，不应待燃而有可燃。何以故？可燃在先，燃在后故，若燃不燃可燃，是则可燃不成。又可燃不在余处，离于燃故。若可燃不成，燃亦不成。若先燃，后有可燃，燃亦有如是过。是故燃、可燃，二俱不成。"
                },
                {
                    "paragraph": "复次，"
                },
                {
                    "paragraph": "若因可燃燃，则燃成复成，"
                },
                {
                    "paragraph": "是为可燃中，则为无有燃。"
                },
                {
                    "paragraph": "若欲因可燃而成燃，则燃成已复成。何以故？燃自住于燃中，若燃不自住其体，从可燃成者，无有是事。是故有是燃，从可燃成，今则燃成复成，有如是过。复有可燃无燃，过。何以故？可燃离燃，自住其体故，是故燃、可燃相因待，无有是事。"
                },
                {
                    "paragraph": "复次，"
                },
                {
                    "paragraph": "若法因待成，是法还成待，"
                },
                {
                    "paragraph": "今则无因待，亦无所成法。"
                },
                {
                    "paragraph": "若法因待成，是法还成本因待。如是决定，则无二事。如因可燃而成燃，还因于燃而成可燃。是则二俱无定，无定故，不可得。何以故？"
                },
                {
                    "paragraph": "若法有待成，未成云何待？"
                },
                {
                    "paragraph": "若成已有待，成已何用待？"
                },
                {
                    "paragraph": "若法因待成，是法先未成。未成则无，无则云何有因待？若是法先已成，已成何用因待？是二俱不相因待。是故汝先说燃、可燃相因待成，无有是事。是故，"
                },
                {
                    "paragraph": "因可燃无燃，不因亦无燃，"
                },
                {
                    "paragraph": "因燃无可燃，不因无可燃。"
                },
                {
                    "paragraph": "今因待可燃，燃不成；不因待可燃，燃亦不成。可燃亦如是，因燃、不因燃，二俱不成，是过先已说。"
                },
                {
                    "paragraph": "复次，"
                },
                {
                    "paragraph": "燃不余处来，燃处亦无燃，"
                },
                {
                    "paragraph": "可燃亦如是，余如去来说。"
                },
                {
                    "paragraph": "燃不于余方来入可燃，可燃中亦无燃，㭊薪求燃不可得故。可燃亦如是，不从余处来入燃中，燃中亦无可燃，如燃已不燃，未燃不燃，燃时不燃，是义如去来中说。是故，"
                },
                {
                    "paragraph": "可燃即非燃，离可燃无燃，"
                },
                {
                    "paragraph": "燃无有可燃，燃中无可燃，可燃中无燃。"
                },
                {
                    "paragraph": "可燃即非燃。何以故？先已说作、作者一过故。离可燃无燃，有常燃等过故。燃无有可燃，燃中无可燃，可燃中无燃，以有异过故，三皆不成。"
                },
                {
                    "paragraph": "问曰：何故说燃可燃？"
                },
                {
                    "paragraph": "答曰：如因可燃有燃，如是因受有受者，受名五阴，受者名人。燃、可燃不成故，受、受者亦不成。何以故？"
                },
                {
                    "paragraph": "以燃可燃法，说受受者法，"
                },
                {
                    "paragraph": "及以说甁衣，一切等诸法。"
                },
                {
                    "paragraph": "如可燃非燃，如是受非受者，作、作者一过故。又离受无受者，异不可得故。以异过故，三皆不成。如受、受者外，甁、衣等一切法皆同上说，无生毕竟空。"
                },
                {
                    "paragraph": "是故，"
                },
                {
                    "paragraph": "若人说有我，诸法各异相，"
                },
                {
                    "paragraph": "当知如是人，不得佛法味。"
                },
                {
                    "paragraph": "诸法从本已来无生，毕竟寂灭相，是故品末说是偈：若人说我相。如犊子部众说：不得言色即是我，不得言离色是我，我在第五不可说藏中。如萨婆多部众说：诸法各各相，是善、是不善、是无记，是有漏、无漏、有为、无为等别异。如是等人，不得诸法寂灭相，以佛语作种种戏论。"
                }
            ]
        },
        {
            "name": "观本际品第十一",
            "paragraphs": [
                {
                    "paragraph": "问曰：无本际经说：“众生往来生死，本际不可得。”是中说有众生，有生死，以何因缘故，而作是说？"
                },
                {
                    "paragraph": "答曰："
                },
                {
                    "paragraph": "大圣之所说，本际不可得，"
                },
                {
                    "paragraph": "生死无有始，亦复无有终。"
                },
                {
                    "paragraph": "圣人有三种：一者外道五神通，二者阿罗汉、辟支佛，三者得神通大菩萨。佛于三种中最上，故言大圣。佛所言说，无不是实，说生死无始。何以故？生死初、后不可得，是故言无始。汝谓若无初、后，应有中者，是亦不然。何以故？"
                },
                {
                    "paragraph": "若无有始终，中当云何有？"
                },
                {
                    "paragraph": "是故于此中，先后共亦无。"
                },
                {
                    "paragraph": "因中、后，故有初；因初、中，故有后。若无初无后，云何有中？生死中无初、中、后，是故说先、后，共不可得。何以故？"
                },
                {
                    "paragraph": "若使先有生，后有老死者，"
                },
                {
                    "paragraph": "不老死有生，不生有老死。"
                },
                {
                    "paragraph": "若先有老死，而后有生者，"
                },
                {
                    "paragraph": "是则为无因，不生有老死。"
                },
                {
                    "paragraph": "生死众生，若先生，渐有老，而后有死者，则生无老死。法应生有老死，老死有生，又不老死而生，是亦不然。又不因生有老死，若先老死后生，老死则无因，生在后故。又不生，何有老死？若谓生、老、死先后不可，谓一时成者，是亦有过。何以故？"
                },
                {
                    "paragraph": "生及于老死，不得一时共，"
                },
                {
                    "paragraph": "生时则有死，是二俱无因。"
                },
                {
                    "paragraph": "若生、老死一时则不然。何以故？生时即有死故。法应生时有，死时无。若生时有死，是事不然。若一时生，则无有相因。如牛角一时出，则不相因。是故，"
                },
                {
                    "paragraph": "若使初后共，是皆不然者，"
                },
                {
                    "paragraph": "何故而戏论，谓有生老死？"
                },
                {
                    "paragraph": "思惟生老死，三皆有过故，即无生毕竟空。汝今何故贪著戏论？生老死谓有决定相。"
                },
                {
                    "paragraph": "复次，"
                },
                {
                    "paragraph": "诸所有因果，相及可相法，"
                },
                {
                    "paragraph": "受及受者等，所有一切法，"
                },
                {
                    "paragraph": "非但于生死，本际不可得，"
                },
                {
                    "paragraph": "如是一切法，本际皆亦无。"
                },
                {
                    "paragraph": "一切法者，所谓因、果，相、可相、受及受者等，皆无本际。非但生死无本际，以略开示故，说生死无本际。"
                }
            ]
        },
        {
            "name": "观苦品第十二",
            "paragraphs": [
                {
                    "paragraph": "有人说曰："
                },
                {
                    "paragraph": "自作及他作，共作无因作，"
                },
                {
                    "paragraph": "如是说诸苦，于果则不然。"
                },
                {
                    "paragraph": "有人言：苦恼自作，或言他作，或言亦自作亦他作，或言无因作，于果皆不然。于果皆不然者，众生以众缘致苦，厌苦欲求灭，不知苦恼实因缘，有四种谬，是故说于果皆不然。何以故？"
                },
                {
                    "paragraph": "苦若自作者，则不从缘生，"
                },
                {
                    "paragraph": "因有此阴故，而有彼阴生。"
                },
                {
                    "paragraph": "若苦自作，则不从众缘生，自名从自性生，是事不然。何以故？因前五阴，有后五阴生，是故苦不得自作。"
                },
                {
                    "paragraph": "问曰：若言此五阴作彼五阴者，则是他作。"
                },
                {
                    "paragraph": "答曰：是事不然。何以故？"
                },
                {
                    "paragraph": "若谓此五阴，异彼五阴者，"
                },
                {
                    "paragraph": "如是则应言，从他而作苦。"
                },
                {
                    "paragraph": "若此五阴与彼五阴异，彼五阴与此五阴异者，应从他作。如缕与布异者，应离缕有布；若离缕无布者，则布不异缕。如是彼五阴异此五阴者，则应离此五阴，有彼五阴。若离此五阴，无彼五阴者，则此五阴不异彼五阴，是故不应言苦从他作。"
                },
                {
                    "paragraph": "问曰：自作者是人，人自作苦，自受苦。"
                },
                {
                    "paragraph": "答曰："
                },
                {
                    "paragraph": "若人自作苦，离苦何有人？"
                },
                {
                    "paragraph": "而谓于彼人，而能自作苦。"
                },
                {
                    "paragraph": "若谓人自作苦者，离五阴苦，何处别有人而能自作苦？应说是人而不可说，是故苦非人自作。若谓人不自作苦，他人作苦与此人者，是亦不然。何以故？"
                },
                {
                    "paragraph": "若苦他人作，而与此人者，"
                },
                {
                    "paragraph": "若当离于苦，何有此人受？"
                },
                {
                    "paragraph": "若他人作苦与此人者，离五阴，无有此人受。"
                },
                {
                    "paragraph": "复次，"
                },
                {
                    "paragraph": "苦若彼人作，持与此人者，"
                },
                {
                    "paragraph": "离苦何有人，而能授于此？"
                },
                {
                    "paragraph": "若谓彼人作苦授与此人者，离五阴苦，何有彼人作苦持与此人？若有者，应说其相。"
                },
                {
                    "paragraph": "复次，"
                },
                {
                    "paragraph": "自作若不成，云何彼作苦？"
                },
                {
                    "paragraph": "若彼人作苦，即亦名自作。"
                },
                {
                    "paragraph": "种种因缘，彼自作苦不成，而言他作苦，是亦不然。何以故？此彼相待故。若彼作苦，于彼亦名自作苦。自作苦先已破，汝受自作苦不成故，他作亦不成。"
                },
                {
                    "paragraph": "复次，"
                },
                {
                    "paragraph": "苦不名自作，法不自作法，"
                },
                {
                    "paragraph": "彼无有自体，何有彼作苦？"
                },
                {
                    "paragraph": "自作苦不然。何以故？如刀不能自割。如是法不能自作法，是故不能自作，他作亦不然。何以故？离苦无彼自性。若离苦有彼自性者，应言彼作苦，彼亦即是苦，云何苦自作苦？"
                },
                {
                    "paragraph": "问曰：若自作、他作不然，应有共作。"
                },
                {
                    "paragraph": "答曰："
                },
                {
                    "paragraph": "若此彼苦成，应有共作苦，"
                },
                {
                    "paragraph": "此彼尚无作，何况无因作。"
                },
                {
                    "paragraph": "自作、他作犹尚有过，何况无因作。无因多过，如破作作者品中说。"
                },
                {
                    "paragraph": "复次，"
                },
                {
                    "paragraph": "非但说于苦，四种义不成，"
                },
                {
                    "paragraph": "一切外万物，四义亦不成。"
                },
                {
                    "paragraph": "佛法中虽说五受阴为苦，有外道人谓苦受为苦。是故说不但说于苦，四种义不成，外万物地水山木等，一切法皆亦不成。"
                }
            ]
        },
        {
            "name": "观行品第十三",
            "paragraphs": [
                {
                    "paragraph": "问曰："
                },
                {
                    "paragraph": "如佛经所说，虚诳妄取相，"
                },
                {
                    "paragraph": "诸行妄取故，是名为虚诳。"
                },
                {
                    "paragraph": "佛经中说：“虚诳者，即是妄取相。第一实者，所谓涅槃，非妄取相。”以是经说故，当知有诸行虚诳妄取相。"
                },
                {
                    "paragraph": "答曰："
                },
                {
                    "paragraph": "虚诳妄取者，是中何所取？"
                },
                {
                    "paragraph": "佛说如是事，欲以示空义。"
                },
                {
                    "paragraph": "若妄取相法，即是虚诳者，是诸行中，为何所取？佛如是说，当知说空义。"
                },
                {
                    "paragraph": "问曰：云何知一切诸行皆是空？"
                },
                {
                    "paragraph": "答曰：一切诸行虚妄相故空，诸行生灭不住，无自性故空。诸行名五阴，从行生故。五阴名行，是五阴皆虚妄，无有定相。何以故？如婴儿时色非匍匐时色，匍匐时色非行时色，行时色非童子时色，童子时色非壮年时色，壮年时色非老年时色。如色念念不住故，分别决定性不可得。婴儿色为即是匍匐色，乃至老年色为异，二俱有过。何以故？若婴儿色即是匍匐色，乃至老年色者，如是则是一色，皆为婴儿，无有匍匐乃至老年。又如泥团常是泥团，终不作甁。何以故？色常定故。若婴儿色异匍匐色者，则婴儿不作匍匐，匍匐不作婴儿。何以故？二色异故。如是童子、少年、壮年、老年色不应相续，有失亲属法，无父无子。若尔者，唯有婴儿应得父，余则匍匐乃至老年不应有分，是故二俱有过。"
                },
                {
                    "paragraph": "问曰：色虽不定婴儿色，灭已相续更生，乃至老年色，无有如上过。"
                },
                {
                    "paragraph": "答曰：婴儿色相续生者，为灭已相续生？为不灭相续生？若婴儿色灭，云何有相续？以无因故。如虽有薪可燃，火灭故，无有相续。若婴儿色不灭而相续者，则婴儿色不灭，常住本相，亦无相续。"
                },
                {
                    "paragraph": "问曰：我不说灭不灭故相续生，但说不住相似生故，言相续生。"
                },
                {
                    "paragraph": "答曰：若尔者，则有定色而更生，如是应有千万种色，但是事不然。如是亦无相续，如是一切处求色无有定相。但以世俗言说故有，如芭蕉树，求实不可得，但有皮叶。如是智者，求色相念念灭，更无实色可得。不住色形色相，相似次第生，难可分别。如灯炎分别定色不可得，从是定色更有色生不可得。是故色无性故空，但以世俗言说故有。受亦如是，智者种种观察，次第相似故，生灭难可别知。如水流相续，但以觉故，说三受在身。是故当知受同色说，想因名相生。若离名相则不生，是故佛说分别知名字相，故名为想。非决定先有，从众缘生，无定性。无定性故，如影随形，因形有影，无形则无影，影无决定性。若定有者，离形应有影，而实不尔。是故从众缘生，无自性故，不可得。想亦如是，但因外名相，以世俗言说故有。"
                },
                {
                    "paragraph": "识因色声香味触等、眼耳鼻舌身等生，以眼等诸根别异故，识有别异，是识为在色？为在眼？为在中闲？无有决定，但生己，识尘，识此人，识彼人，知此人识为即是，知彼人识为异，是二难可分别。如眼识、耳识亦难可分别，以难分别故，或言一，或言异，无有决定。分别但从众缘生故，眼等分别故，空无自性。如伎人含一珠，出已复示，人则生疑：为是本珠？为更有异？识亦如是。生已更生，为是本识？为是异识？是故当知识不住故，无自性，虚诳如幻。"
                },
                {
                    "paragraph": "诸行亦如是。诸行者，身、口、意。行有二种：净、不净。何等为不净？恼众生贪著等名不净，不恼众生实语不贪著等名净，或增或减。净行者，在人中、欲天、色天、无色天受果报已，则减；还作故，名增。不净行者亦如是，在地狱、畜生、饿鬼、阿修罗中受果报已，则减；还作故，名增。是故诸行有增有减故不住。如人有病，随宜将适，病则除愈；不将适，病则还集。诸行亦如是，有增有减故，不决定，但以世俗言说故有。"
                },
                {
                    "paragraph": "因世谛故，得见第一义谛。所谓无明缘诸行，从诸行有识著，识著故有名色，从名色有六入，从六入有触，从触有受，从受有爱，从爱有取，从取有有从有有生，从生有老死、忧悲苦恼、恩爱别苦、怨憎会苦等。如是诸苦，皆以行为本。"
                },
                {
                    "paragraph": "佛以世谛故说。若得第一义谛，生真智慧者，则无明息；无明息故，诸行亦不集；诸行不集故，见谛所断身、见、疑、戒取等断；及思惟所断贪、恚、色染、无色染、调戏、无明亦断。以是断故，一一分灭，所谓无明、诸行、识、名色、六入、触、受、爱、取、有、生、老死、忧悲苦恼、恩爱别苦、怨憎会苦等皆灭。以是灭故，五阴身毕竟灭，更无有余。唯但有空，是故佛欲示空义故，说诸行虚诳。"
                },
                {
                    "paragraph": "复次，诸法无性故虚诳，虚诳故空。如偈说："
                },
                {
                    "paragraph": "诸法有异故，知皆是无性，"
                },
                {
                    "paragraph": "无性法亦无，一切法空故。"
                },
                {
                    "paragraph": "诸法无有性。何以故？诸法虽生，不住自性，是故无性。如婴儿定住自性者，终不作匍匐乃至老年，而婴儿次第相续有异相，现匍匐乃至老年，是故说见诸法异相故，知无性。"
                },
                {
                    "paragraph": "问曰：若诸法异相无性，即有无性法，有何咎？"
                },
                {
                    "paragraph": "答曰：若无性，云何有法？云何有相？何以故？无有根本故，但为破性，故说无性。是无性法若有者，不名一切法空。若一切法空，云何有无性法？"
                },
                {
                    "paragraph": "问曰："
                },
                {
                    "paragraph": "诸法若无性，云何说婴儿，"
                },
                {
                    "paragraph": "乃至于老年，而有种种异？"
                },
                {
                    "paragraph": "诸法若无性，则无有异相。而汝说有异相，是故有诸法性。若无诸法性，云何有异相？"
                },
                {
                    "paragraph": "答曰："
                },
                {
                    "paragraph": "若诸法有性，云何而得异，"
                },
                {
                    "paragraph": "若诸法无性，云何而有异？"
                },
                {
                    "paragraph": "若诸法决定有性，云何可得异？性名决定有，不可变异。如真金不可变，又如暗性不变为明，明性不变为暗。"
                },
                {
                    "paragraph": "复次，"
                },
                {
                    "paragraph": "是法则无异，异法亦无异，"
                },
                {
                    "paragraph": "如壮不作老，老亦不作壮。"
                },
                {
                    "paragraph": "若法有异者，则应有异相，为即是法异？为异法异？是二不然。若即是法异，则老应作老，而老实不作老。若异法异者，老与壮异，壮应作老，而壮实不作老，二俱有过。"
                },
                {
                    "paragraph": "问曰：若法即异，有何咎？如今眼见年少，经日月岁数则老。"
                },
                {
                    "paragraph": "答曰："
                },
                {
                    "paragraph": "若是法即异，乳应即是酪，"
                },
                {
                    "paragraph": "离乳有何法，而能作于酪？"
                },
                {
                    "paragraph": "若是法即异者，乳应即是酪，更不须因缘，是事不然。何以故？乳与酪有种种异故，乳不即是酪，是故法不即异。若谓异法为异者，是亦不然。离乳更有何物为酪？如是思惟，是法不异，异法亦不异，是故不应偏有所执。"
                },
                {
                    "paragraph": "问曰：破是破异，犹有空在，空即是法。"
                },
                {
                    "paragraph": "答曰："
                },
                {
                    "paragraph": "若有不空法，则应有空法，"
                },
                {
                    "paragraph": "实无不空法，何得有空法？"
                },
                {
                    "paragraph": "若有不空法，相因故，应有空法，而上来种种因缘破不空法。不空法无故，则无相待；无相待故，何有空法？"
                },
                {
                    "paragraph": "问曰：汝说不空法无故，空法亦无。若尔者，即是说空，但无相待故，不应有执。若有对，应有相待；若无对，则无相待。相待无故，则无相；无相故，则无执，如是即为说空。"
                },
                {
                    "paragraph": "答曰："
                },
                {
                    "paragraph": "大圣说空法，为离诸见故，"
                },
                {
                    "paragraph": "若复见有空，诸佛所不化。"
                },
                {
                    "paragraph": "大圣为破六十二诸见及无明、爱等诸烦恼故说空。若人于空复生见者，是人不可化。譬如有病，须服药可治。若药复为病，则不可治。如火从薪出，以水可灭。若从水生，为用何灭？如空是水，能灭诸烦恼火。有人罪重，贪著心深，智慧钝故，于空生见，或谓有空，或谓无空，因有无还起烦恼。若以空化此人者，则言我久知是空，若离是空，则无涅槃道。如经说离空、无相、无作门得解脱者，但有言说。"
                }
            ]
        },
        {
            "name": "观合品第十四",
            "paragraphs": [
                {
                    "paragraph": "说曰：上破根品中说见、所见、见者皆不成。此三事无异法故，则无合。无合义，今当说。"
                },
                {
                    "paragraph": "问曰：何故眼等三事无合？"
                },
                {
                    "paragraph": "答曰："
                },
                {
                    "paragraph": "见可见见者，是三各异方，"
                },
                {
                    "paragraph": "如是三法异，终无有合时。"
                },
                {
                    "paragraph": "见是眼根，可见是色尘，见者是我，是三事各在异处，终无合时。异处者，眼在身内，色在身外。我者，或言在身内，或言遍一切处，是故无合。复次，若谓有见法，为合而见？不合而见？二俱不然。何以故？若合而见者，随有尘处，应有根有我。但是事不然，是故不合。若不合而见者，根、我、尘各在异处，亦应有见而不见。何以故？如眼根在此，不见远处甁，是故二俱不见。"
                },
                {
                    "paragraph": "问曰：我、意、根、尘四事合故，有知生，能知甁、衣等万物，是故有见、可见、见者。"
                },
                {
                    "paragraph": "答曰：是事根品中已破，今当更说。汝说四事合故知生，是知为见甁、衣等物已生？为未见而生？若见已生者，知则无用；若未见而生者，是则未合。云何有知生？若谓四事一时合而知生，是亦不然。若一时生，则无相待。何以故？先有甁，次见，后知生。一时则无先后。知无故，见、可见、见者亦无，如是诸法如幻如梦，无有定相，何得有合？无合故空。"
                },
                {
                    "paragraph": "复次，"
                },
                {
                    "paragraph": "染与于可染，染者亦复然，"
                },
                {
                    "paragraph": "余入余烦恼，皆亦复如是。"
                },
                {
                    "paragraph": "如见、可见、见者无合故，染、可染、染者亦应无合。如说见、可见、见者三法，则说闻、可闻、闻者余入等；如说染、可染、染者，则说瞋、可瞋、瞋者余烦恼等。"
                },
                {
                    "paragraph": "复次，"
                },
                {
                    "paragraph": "异法当有合，见等无有异，"
                },
                {
                    "paragraph": "异相不成故，见等云何合？"
                },
                {
                    "paragraph": "凡物皆以异故有合，而见等异相不可得，是故无合。"
                },
                {
                    "paragraph": "复次，"
                },
                {
                    "paragraph": "非但见等法，异相不可得，"
                },
                {
                    "paragraph": "所有一切法，皆亦无异相。"
                },
                {
                    "paragraph": "非但见、可见、见者等三事异相不可得，一切法皆无异相。"
                },
                {
                    "paragraph": "问曰：何故无有异相？"
                },
                {
                    "paragraph": "答曰："
                },
                {
                    "paragraph": "异因异有异，异离异无异，"
                },
                {
                    "paragraph": "若法从因出，是法不异因。"
                },
                {
                    "paragraph": "汝所谓异，是异因异法，故名为异，离异法不名为异。何以故？若法从众缘生，是法不异因，因坏果亦坏故。如因梁椽等有舍，舍不异梁椽，梁椽等坏，舍亦坏故。"
                },
                {
                    "paragraph": "问曰：若有定异法，有何咎？"
                },
                {
                    "paragraph": "答曰："
                },
                {
                    "paragraph": "若离从异异，应余异有异，"
                },
                {
                    "paragraph": "离从异无异，是故无有异。"
                },
                {
                    "paragraph": "若离从异有异法者，则应离余异有异法，而实离从异无有异法，是故无余异。如离五指异有拳异者，拳异应于甁等异物有异，今离五指异，拳异不可得，是故拳异于甁等无有异法。"
                },
                {
                    "paragraph": "问曰：我经说异相不从众缘生，分别总相故有异相，因异相故有异法。"
                },
                {
                    "paragraph": "答曰："
                },
                {
                    "paragraph": "异中无异相，不异中亦无，"
                },
                {
                    "paragraph": "无有异相故，则无此彼异。"
                },
                {
                    "paragraph": "汝言分别总相故有异相，因异相故有异法。若尔者，异相从众缘生，如是即说众缘法是异相，离异法不可得故，异相因异法而有，不能独成，今异法中无异相。何以故？先有异法故，何用异相？不异法中亦无异相。何以故？若异相在不异法中，不名不异法。若二处俱无，即无异相；异相无故，此彼法亦无。"
                },
                {
                    "paragraph": "复次，异法无故，亦无合。"
                },
                {
                    "paragraph": "是法不自合，异法亦不合，"
                },
                {
                    "paragraph": "合者及合时，合法亦皆无。"
                },
                {
                    "paragraph": "是法自体不合，以一故，如一指不自合；异法亦不合，以异故，异事已成，不须合故。如是思惟，合法不可得，是故说合者、合时、合法皆不可得。"
                }
            ]
        },
        {
            "name": "观有无品第十五",
            "paragraphs": [
                {
                    "paragraph": "问曰：诸法各有性，以有力用故。如甁有甁性，布有布性，是性众缘合时则出。"
                },
                {
                    "paragraph": "答曰："
                },
                {
                    "paragraph": "众缘中有性，是事则不然，"
                },
                {
                    "paragraph": "性从众缘出，即名为作法。"
                },
                {
                    "paragraph": "若诸法有性，不应从众缘出。何以故？若从众缘出，即是作法，无有定性。"
                },
                {
                    "paragraph": "问曰：若诸法性从众缘作，有何咎？"
                },
                {
                    "paragraph": "答曰："
                },
                {
                    "paragraph": "性若是作者，云何有此义？"
                },
                {
                    "paragraph": "性名为无作，不待异法成。"
                },
                {
                    "paragraph": "如金杂铜，则非真金。如是若有性，则不须众缘。若从众缘出，当知无真性。又性若决定，不应待他出，非如长短彼此，无定性故，待他而有。"
                },
                {
                    "paragraph": "问曰：诸法若无自性，应有他性。"
                },
                {
                    "paragraph": "答曰："
                },
                {
                    "paragraph": "法若无自性，云何有他性？"
                },
                {
                    "paragraph": "自性于他性，亦名为他性。"
                },
                {
                    "paragraph": "诸法性众缘作故，亦因待成故无自性。若尔者，他性于他亦是自性，亦从众缘生。相待故亦无，无故，云何言诸法从他性生？他性亦是自性故。"
                },
                {
                    "paragraph": "问曰：若离自性、他性有诸法，有何咎？"
                },
                {
                    "paragraph": "答曰："
                },
                {
                    "paragraph": "离自性他性，何得更有法？"
                },
                {
                    "paragraph": "若有自他性，诸法则得成。"
                },
                {
                    "paragraph": "汝说离自性、他性有法者，是事不然。若离自性、他性，则无有法。何以故？有自性、他性，法则成。如甁体是自性，依物是他性。"
                },
                {
                    "paragraph": "问曰：若以自性、他性破有者，今应有无。"
                },
                {
                    "paragraph": "答曰："
                },
                {
                    "paragraph": "有若不成者，无云何可成？"
                },
                {
                    "paragraph": "因有有法故，有坏名为无。"
                },
                {
                    "paragraph": "若汝已受有不成者，亦应受无亦无。何以故？有法坏败故名无，是无因有坏而有。"
                },
                {
                    "paragraph": "复次，"
                },
                {
                    "paragraph": "若人见有无，见自性他性，"
                },
                {
                    "paragraph": "如是则不见，佛法真实义。"
                },
                {
                    "paragraph": "若人深著诸法，必求有见，若破自性，则见他性；若破他性，则见有；若破有，则见无；若破无，则迷惑。若利根著心薄者，知灭诸见安隐故，更不生四种戏论，是人则见佛法真实义，是故说上偈。"
                },
                {
                    "paragraph": "复次，"
                },
                {
                    "paragraph": "佛能灭有无，如化迦旃延，"
                },
                {
                    "paragraph": "经中之所说，离有亦离无。"
                },
                {
                    "paragraph": "删陁迦旃延经中，佛为说正见义，离有离无。若诸法中少决定有者，佛不应破有无。若破有，则人谓为无，佛通达诸法相故，说二俱无，是故汝应舍有无见。"
                },
                {
                    "paragraph": "复次，"
                },
                {
                    "paragraph": "若法实有性，后则不应异，"
                },
                {
                    "paragraph": "性若有异相，是事终不然。"
                },
                {
                    "paragraph": "若诸法决定有性，终不应变异。何以故？若定有自性，不应有异相。如上真金喻。今现见诸法有异相故，当知无有定相。"
                },
                {
                    "paragraph": "复次，"
                },
                {
                    "paragraph": "若法实有性，云何而可异？"
                },
                {
                    "paragraph": "若法实无性，云何而可异？"
                },
                {
                    "paragraph": "若法定有性，云何可变异？若无性，则无自体，云何可变异？"
                },
                {
                    "paragraph": "复次，"
                },
                {
                    "paragraph": "定有则著常，定无则著断，"
                },
                {
                    "paragraph": "是故有智者，不应著有无。"
                },
                {
                    "paragraph": "若法定有有相，则终无无相，是即为常。何以故？如说三世者，未来中有法相，是法来至现在，转入过去，不舍本相，是则为常。又说因中先有果，是亦为常。若说定有无，是无必先有今无，是则为断灭。断灭名无相续因。由是二见即远离佛法。"
                },
                {
                    "paragraph": "问曰：何故因有生常见，因无生断见？"
                },
                {
                    "paragraph": "答曰："
                },
                {
                    "paragraph": "若法有定性，非无则是常，"
                },
                {
                    "paragraph": "先有而今无，是则为断灭。"
                },
                {
                    "paragraph": "若法性定有，则是有相，非无相，终不应无。若无，则非有，即为无法，先已说过。故如是则堕常见。若法先有败坏而无者，是名断灭。何以故？有不应无故。汝谓有无各有定相故，若有断常见者，则无罪福等，破世闲事，是故应舍。"
                }
            ]
        },
        {
            "name": "观缚解品第十六",
            "paragraphs": [
                {
                    "paragraph": "问曰：生死非都无根本，于中应有众生往来。若诸行往来，汝以何因缘故，说众生及诸行尽空，无有往来？"
                },
                {
                    "paragraph": "答曰："
                },
                {
                    "paragraph": "诸行往来者，常不应往来，"
                },
                {
                    "paragraph": "无常亦不应，众生亦复然。"
                },
                {
                    "paragraph": "诸行往来六道生死中者，为常相往来？为无常相往来？二俱不然。若常相往来者，则无生死相续，以决定故，自性住故；若以无常往来者，亦无往来生死相续，以不决定故，无自性故。若众生往来者，亦有如是过。"
                },
                {
                    "paragraph": "复次，"
                },
                {
                    "paragraph": "若众生往来，阴界诸入中，"
                },
                {
                    "paragraph": "五种求尽无，谁有往来者？"
                },
                {
                    "paragraph": "生死、阴界入，即是一义。若众生于此阴界入中往来者，是众生于燃可燃品中，五种求不可得，谁于阴界入中而有往来者？"
                },
                {
                    "paragraph": "复次，"
                },
                {
                    "paragraph": "若从身至身，往来即无身，"
                },
                {
                    "paragraph": "若其无有身，则无有往来。"
                },
                {
                    "paragraph": "若众生往来，为有身往来？为无身往来？二俱不然。何以故？若有身往来，从一身至一身，如是则往来者无身。又若先已有身，不应复从身至身；若先无身，则无有。若无有，云何有生死往来？"
                },
                {
                    "paragraph": "问曰：经说有涅槃，灭一切苦。是灭应诸行灭，若众生灭？"
                },
                {
                    "paragraph": "答曰：二俱不灭，何以故？"
                },
                {
                    "paragraph": "诸行若灭者，是事终不然，"
                },
                {
                    "paragraph": "众生若灭者，是事亦不然。"
                },
                {
                    "paragraph": "汝说若诸行灭，若众生灭，是事先已答。诸行无有性，众生亦种种推求生死往来不可得，是故诸行不灭，众生亦不灭。"
                },
                {
                    "paragraph": "问曰：若尔者，则无缚无解，根本不可得故。"
                },
                {
                    "paragraph": "答曰："
                },
                {
                    "paragraph": "诸行生灭相，不缚亦不解，"
                },
                {
                    "paragraph": "众生如先说，不缚亦不解。"
                },
                {
                    "paragraph": "汝谓诸行及众生有缚解者，是事不然。诸行念念生灭故，不应有缚解。众生先说五种推求不可得，云何有缚解？"
                },
                {
                    "paragraph": "复次，"
                },
                {
                    "paragraph": "若身名为缚，有身则不缚，"
                },
                {
                    "paragraph": "无身亦不缚，于何而有缚？"
                },
                {
                    "paragraph": "若谓五阴身名为缚，若众生先有五阴，则不应缚。何以故？一人有二身故。无身亦不应缚。何以故？若无身，则无五阴，无五阴则空，云何可缚？如是第三更无所缚。"
                },
                {
                    "paragraph": "复次，"
                },
                {
                    "paragraph": "若可缚先缚，则应缚可缚，"
                },
                {
                    "paragraph": "而先实无缚，余如去来答。"
                },
                {
                    "paragraph": "若谓可缚先有缚，则应缚可缚，而实离可缚先无缚，是故不得言众生有缚。或言众生是可缚，五阴是缚；或言五阴中诸烦恼是缚，余五阴是可缚，是事不然。何以故？若离五阴先有众生者，则应以五阴缚众生，而实离五阴，无别众生；若离五阴别有烦恼者，则应以烦恼缚五阴，而实离五阴，无别烦恼。复次，如去来品中说，已去不去，未去不去，去时不去，如是未缚不缚，缚已不缚，缚时不缚。"
                },
                {
                    "paragraph": "复次，亦无有解。何以故？"
                },
                {
                    "paragraph": "缚者无有解，无缚亦无解，"
                },
                {
                    "paragraph": "缚时有解者，缚解则一时。"
                },
                {
                    "paragraph": "缚者无有解。何以故？已缚故。无缚亦无解。何以故？无缚故。若谓缚时有解，则缚解一时，是事不然。又缚解相违故。"
                },
                {
                    "paragraph": "问曰：有人修道，现入涅槃得解脱，云何言无？"
                },
                {
                    "paragraph": "答曰："
                },
                {
                    "paragraph": "若不受诸法，我当得涅槃，"
                },
                {
                    "paragraph": "若人如是者，还为受所缚。"
                },
                {
                    "paragraph": "若人作是念：“我离受得涅槃。”是人即为受所缚。"
                },
                {
                    "paragraph": "复次，"
                },
                {
                    "paragraph": "不离于生死，而别有涅槃，"
                },
                {
                    "paragraph": "实相义如是，云何有分别？"
                },
                {
                    "paragraph": "诸法实相第一义中，不说离生死别有涅槃。如经说：“涅槃即生死，生死即涅槃。”如是诸法实相中，云何言是生死、是涅槃？"
                }
            ]
        },
        {
            "name": "观业品第十七",
            "paragraphs": [
                {
                    "paragraph": "问曰：汝虽种种破诸法，而业决定有，能令一切众生受果报。如经说：“一切众生皆随业而生，恶者入地狱，修福者生天，行道者得涅槃。”是故一切法不应空。所谓业者，"
                },
                {
                    "paragraph": "人能降伏心，利益于众生，"
                },
                {
                    "paragraph": "是名为慈善，二世果报种。"
                },
                {
                    "paragraph": "人有三毒，为恼他故生，行善者先自灭恶，是故说降伏其心，利益他人。利益他者，行布施、持戒、忍辱等。不恼众生，是名利益他，亦名慈善福德，亦名今世、后世乐果种子。"
                },
                {
                    "paragraph": "复次，"
                },
                {
                    "paragraph": "大圣说二业，思与从思生，"
                },
                {
                    "paragraph": "是业别相中，种种分别说。"
                },
                {
                    "paragraph": "大圣略说业有二种：一者思，二者从思生。是二业如阿毗昙中广说。"
                },
                {
                    "paragraph": "佛所说思者，所谓意业是，"
                },
                {
                    "paragraph": "所从思生者，即是身口业。"
                },
                {
                    "paragraph": "思是心数法，诸心数法中，能发起，有所作，故名业。因是思故，起外身、口业。虽因余心、心数法有所作，但思为所作本故，说思为业，是业今当说相。"
                },
                {
                    "paragraph": "身业及口业，作与无作业，"
                },
                {
                    "paragraph": "如是四事中，亦善亦不善。"
                },
                {
                    "paragraph": "从用生福德，罪生亦如是，"
                },
                {
                    "paragraph": "及思为七法，能了诸业相。"
                },
                {
                    "paragraph": "口业者，四种口业；身业者，三种身业。是七种业，有二种差别：有作、有无作。作时名作业，作已常随逐，生名无作业，是二种有善、不善。不善名不止恶，善名止恶。复有从用生福德，如施主、施受者，若受者受用，施主得二种福：一从施生，二从用生。如人以箭射人，若箭煞人，有二种罪：一者从射生，二者从煞生。若射不煞，射者但得射罪，无煞罪。是故偈中说：“罪福从用生。”如是名为六种业。第七名思，是七种即是分别业相。是业有今世、后世果报。是故决定有业有果报故，诸法不应空。"
                },
                {
                    "paragraph": "答曰："
                },
                {
                    "paragraph": "业住至受报，是业即为常，"
                },
                {
                    "paragraph": "若灭即无业，云何生果报？"
                },
                {
                    "paragraph": "业若住至受果报，即为是常，是事不然。何以故？业是生灭相，一念尚不住，何况至果报。若谓业灭，灭则无，云何能生果报？"
                },
                {
                    "paragraph": "问曰："
                },
                {
                    "paragraph": "如芽等相续，皆从种子生，"
                },
                {
                    "paragraph": "从是而生果，离种无相续。"
                },
                {
                    "paragraph": "从种有相续，从相续有果，"
                },
                {
                    "paragraph": "先种后有果，不断亦不常。"
                },
                {
                    "paragraph": "如是从初心，心法相续生，"
                },
                {
                    "paragraph": "从是而有果，离心无相续。"
                },
                {
                    "paragraph": "从心有相续，从相续有果，"
                },
                {
                    "paragraph": "先业后有果，不断亦不常。"
                },
                {
                    "paragraph": "如从谷有芽，从芽有茎、叶等相续，从是相续而有果生。离种无相续生，是故从谷子有相续。从相续有果先种后有果故，不断亦不常。如谷种喻，业果亦如是，初心起罪福，犹如谷种。因是心、余心、心数法相续生，乃至果报先业后果故，不断亦不常；若离业有果报，则有断常。是善业因缘果报者，所谓"
                },
                {
                    "paragraph": "能成福德者，是十白业道，"
                },
                {
                    "paragraph": "二世五欲乐，即是白业报。"
                },
                {
                    "paragraph": "白名善净，成福德因缘者，从是十白业道生，不煞、不盗、不邪婬、不妄语、不两舌、不恶口、不无益语、不嫉、不恚、不邪见，是名为善。从身、口、意生是果报者，得今世名利，后世天人中贵处生。布施、恭敬等，虽有种种福德，略说则摄在十善道中。"
                },
                {
                    "paragraph": "答曰："
                },
                {
                    "paragraph": "若如汝分别，其过则甚多，"
                },
                {
                    "paragraph": "是故汝所说，于义则不然。"
                },
                {
                    "paragraph": "若以业果报相续故，以谷子为喻者，其过甚多。但此中不广说，汝说谷子喻者，是喻不然。何以故？谷子有触有形可见，有相续。我思惟是事，尚未受此言，况心及业无触无形，不可见，生灭不住，欲以相续，是事不然。复次，从谷子有芽等相续者，为灭已相续？为不灭相续？若谷子灭已相续者，则为无因；若谷子不灭而相续者，从是谷子，常生诸谷。若如是者，一谷子则生一切世闲谷，是事不然。是故业果报相续则不然。"
                },
                {
                    "paragraph": "问曰："
                },
                {
                    "paragraph": "今当复更说，顺业果报义，"
                },
                {
                    "paragraph": "诸佛辟支佛，贤圣所称叹。"
                },
                {
                    "paragraph": "所谓："
                },
                {
                    "paragraph": "不失法如劵，业如负财物，"
                },
                {
                    "paragraph": "此性则无记，分别有四种。"
                },
                {
                    "paragraph": "见谛所不断，但思惟所断，"
                },
                {
                    "paragraph": "以是不失法，诸业有果报。"
                },
                {
                    "paragraph": "若见谛所断，而业至相似，"
                },
                {
                    "paragraph": "则得破业等，如是之过咎。"
                },
                {
                    "paragraph": "一切诸行业，相似不相似，"
                },
                {
                    "paragraph": "一界初受身，尔时报独生。"
                },
                {
                    "paragraph": "如是二种业，现世受果报，"
                },
                {
                    "paragraph": "或言受报已，而业犹故在。"
                },
                {
                    "paragraph": "若度果已灭，若死已而灭，"
                },
                {
                    "paragraph": "于是中分别，有漏及无漏。"
                },
                {
                    "paragraph": "不失法者，当知如劵。业者如取物。是不失法，欲界系、色界系、无色界系亦不系。若分别善、不善、无记中，但是无记。是无记义，阿毗昙中广说。见谛所不断，从一果至一果，于中思惟所断，是以诸业以不失法故果生。若见谛所断，而业至相似，则得破业过，是事阿毗昙中广说。"
                },
                {
                    "paragraph": "复次，不失法者，于一界诸业，相似不相似，初受身时，果报独生。于现在身，从业更生业。是业有二种：随重而受报；或有言是业受报已，业犹在，以不念念灭故。若度果已灭，若死已而灭者，须陁洹等度果已而灭，诸凡夫及阿罗汉死已而灭。于此中分别有漏及无漏者，从须陁洹等诸贤圣有漏、无漏等应分别。"
                },
                {
                    "paragraph": "答曰：是义俱不离断常过，是故亦不应受。"
                },
                {
                    "paragraph": "问曰：若尔者，则无业果报。"
                },
                {
                    "paragraph": "答曰："
                },
                {
                    "paragraph": "虽空亦不断，虽有亦不常，"
                },
                {
                    "paragraph": "业果报不失，是名佛所说。"
                },
                {
                    "paragraph": "此论所说义，离于断常。何以故？业毕竟空，寂灭相。自性离，有何法可断？何法可失？颠倒因缘故，往来生死亦不常。何以故？若法从颠倒起，则是虚妄无实，无实故非常。复次，贪著颠倒，不知实相故，言业不失，此是佛所说。"
                },
                {
                    "paragraph": "复次，"
                },
                {
                    "paragraph": "诸业本不生，以无定性故，"
                },
                {
                    "paragraph": "诸业亦不灭，以其不生故。"
                },
                {
                    "paragraph": "若业有性者，是则名为常，"
                },
                {
                    "paragraph": "不作亦名业，常则不可作。"
                },
                {
                    "paragraph": "若有不作业，不作而有罪，"
                },
                {
                    "paragraph": "不断于梵行，而有不净过。"
                },
                {
                    "paragraph": "是则破一切，世闲语言法，"
                },
                {
                    "paragraph": "作罪及作福，亦无有差别。"
                },
                {
                    "paragraph": "若言业决定，而自有性者，"
                },
                {
                    "paragraph": "受于果报已，而应更复受。"
                },
                {
                    "paragraph": "若诸世闲业，从于烦恼生，"
                },
                {
                    "paragraph": "是烦恼非实，业当何有实？"
                },
                {
                    "paragraph": "第一义中诸业不生。何以故？无性故。以不生因缘故，则不灭，非以常故不灭。若不尔者，业性应决定有。若业决定有性，则为是常。若常，则是不作业。何以故？常法不可作故。复次，若有不作业者，则他人作罪，此人受报；又他人断梵行，而此人有罪，则破世俗法。若先有者，冬不应思为春事，春不应思为夏事，有如是等过。复次，作福及作罪者，则无有别异。起布施、持戒等业，名为作福，起煞、盗等业，名为作罪。若不作而有业，则无有分别。复次，是业若决定有性，则一时受果报已，复应更受。是故汝说以不失法故，有业报，则有如是等过。复次，若业从烦恼起，是烦恼无有决定。但从忆想分别有，若诸烦恼无实，业云何有实？何以故？因无性故，业亦无性。"
                },
                {
                    "paragraph": "问曰：若诸烦恼及业，无性不实，今果报身现有，应是实。"
                },
                {
                    "paragraph": "答曰："
                },
                {
                    "paragraph": "诸烦恼及业，是说身因缘，"
                },
                {
                    "paragraph": "烦恼诸业空，何况于诸身。"
                },
                {
                    "paragraph": "诸贤圣说烦恼及业是身因缘，是中爱能润生，业能生上中下、好丑、贵贱等果报。今诸烦恼及业，种种推求，无有决定，何况诸身有决定果随因缘故。"
                },
                {
                    "paragraph": "问曰：汝虽种种因缘破业及果报，而经说有起业者，起业者有故，有业有果报。如说："
                },
                {
                    "paragraph": "无明之所蔽，爱结之所缚，"
                },
                {
                    "paragraph": "而于本作者，不即亦不异。"
                },
                {
                    "paragraph": "无始经中说，众生为无明所覆，爱结所缚，于无始生死中往来，受种种苦乐。今受者于先作者，不即是，亦不异。若即是，人作罪，受牛形，则人不作牛，牛不作人。若异，则失业果报，堕于无因，无因则断灭。是故今受者于先作者，不即是，亦不异。"
                },
                {
                    "paragraph": "答曰："
                },
                {
                    "paragraph": "业不从缘生，不从非缘生，"
                },
                {
                    "paragraph": "是故则无有，能起于业者。"
                },
                {
                    "paragraph": "无业无作者，何有业生果？"
                },
                {
                    "paragraph": "若其无有果，何有受果者？"
                },
                {
                    "paragraph": "若无业，无作业者，何有从业生果报？若无果报，云何有受果报者？业有三种。五阴中假名人是作者，是业于善恶处生，名为果报。若起业者尚无，何况有业有果报及受果报者？"
                },
                {
                    "paragraph": "问曰：汝虽种种破业、果报及起业者，而今现见众生作业受果报，是事云何？"
                },
                {
                    "paragraph": "答曰："
                },
                {
                    "paragraph": "如世尊神通，所作变化人，"
                },
                {
                    "paragraph": "如是变化人，复变作化人。"
                },
                {
                    "paragraph": "如初变化人，是名为作者，"
                },
                {
                    "paragraph": "变化人所作，是则名为业。"
                },
                {
                    "paragraph": "诸烦恼及业，作者及果报，"
                },
                {
                    "paragraph": "皆如幻与梦，如炎亦如向。"
                },
                {
                    "paragraph": "如佛神通力所作化人，是化人复化作化人，如化人无有实事，但可眼见。又化人口业说法，身业布施等，是业虽无实，而可眼见。如是生死身、作者及业亦应如是知。诸烦恼者，名为三毒，分别有九十八使、九结、十缠、六垢等无量诸烦恼。业，名为身、口、意业，今世、后世分别，有善、不善、无记、苦报、乐报、不苦不乐报、现报业、生报业、后报业，如是等无量。作者，名为能起诸烦恼业，能受果报者。果报，名从善恶业生无记五阴。如是等诸业，皆空无性，如幻如梦，如炎如向。"
                }
            ]
        },
        {
            "name": "观法品第十八",
            "paragraphs": [
                {
                    "paragraph": "问曰：若诸法尽毕竟空，无生无灭，是名诸法实相者，云何入？"
                },
                {
                    "paragraph": "答曰：灭我、我所著故，得一切法空无我慧，名为入。"
                },
                {
                    "paragraph": "问曰：云何知诸法无我？"
                },
                {
                    "paragraph": "答曰："
                },
                {
                    "paragraph": "若我是五阴，我即为生灭，"
                },
                {
                    "paragraph": "若我异五阴，则非五阴相。"
                },
                {
                    "paragraph": "若无有我者，何得有我所？"
                },
                {
                    "paragraph": "灭我我所故，名得无我智。"
                },
                {
                    "paragraph": "得无我智者，是则名实观，"
                },
                {
                    "paragraph": "得无我智者，是人为希有。"
                },
                {
                    "paragraph": "内外我我所，尽灭无有故，"
                },
                {
                    "paragraph": "诸受即为灭，受灭则身灭。"
                },
                {
                    "paragraph": "业烦恼灭故，名之为解脱，"
                },
                {
                    "paragraph": "业烦恼非实，入空戏论灭。"
                },
                {
                    "paragraph": "诸佛或说我，或说于无我，"
                },
                {
                    "paragraph": "诸法实相中，无我无非我。"
                },
                {
                    "paragraph": "诸法实相者，心行言语断，"
                },
                {
                    "paragraph": "无生亦无灭，寂灭如涅槃。"
                },
                {
                    "paragraph": "一切实非实，亦实亦非实，"
                },
                {
                    "paragraph": "非实非非实，是名诸佛法。"
                },
                {
                    "paragraph": "自知不随他，寂灭无戏论，"
                },
                {
                    "paragraph": "无异无分别，是则名实相。"
                },
                {
                    "paragraph": "若法从缘生，不即不异因，"
                },
                {
                    "paragraph": "是故名实相，不断亦不常。"
                },
                {
                    "paragraph": "不一亦不异，不常亦不断，"
                },
                {
                    "paragraph": "是名诸世尊，教化甘露味。"
                },
                {
                    "paragraph": "若佛不出世，佛法已灭尽，"
                },
                {
                    "paragraph": "诸辟支佛智，从于远离生。"
                },
                {
                    "paragraph": "有人说：神应有二种：若五阴即是神，若离五阴有神。若五阴是神者，神则生灭相，如偈中说：“若神是五阴，即是生灭相。”何以故？生已坏败故，以生灭相故，五阴是无常；如五阴无常，生灭二法亦是无常。何以故？生灭亦生，已坏败故无常。神若是五阴，五阴无常故，神亦应无常生灭相，但是事不然。若离五阴有神，神即无五阴相，如偈中说：“若神异五阴，则非五阴相。”而离五阴，更无有法。若离五阴有法者，以何相何法而有？若谓神如虚空，离五阴而有者，是亦不然。何以故？破六种品中，已破虚空，无有法名为虚空。"
                },
                {
                    "paragraph": "若谓以有信故有神，是事不然。何以故？信有四种：一现事可信；二名比知可信，如见烟知有火；三名譬喻可信，如国无鍮石，喻之如金；四名贤圣所说故可信，如说有地狱、有天、有郁单曰，无有见者，信圣人语故知。是神于一切信中不可得，现事中亦无，比知中亦无。何以故？比知，名先见故，后比类而知，如人先见火有烟，后但见烟，则知有火。神义不然，谁能先见神与五阴合，后见五阴知有神？若谓有三种比知：一者如本，二者如残，三者共见。如本，名先见火有烟，今见烟，知如本有火。如残，名如炊饭一粒熟，知余者皆熟。共见，名如眼见人从此去到彼，亦见其去。日亦如是，从东方出至西方，虽不见去，以人有去相故，知日亦有去。如是苦乐、憎爱、觉知等，亦应有所依。如见人民，知必依王。是事皆不然。何以故？共相信先见人与去法合而至余方，后见日到余方故，知有去法。无有先见五阴与神合，后见五阴知有神，是故共相比知中亦无神。圣人所说中亦无神。何以故？圣人所说皆先眼见而后说，又诸圣人说余事可信故，当知说地狱等亦可信。而神不尔，无有先见神而后说者。是故于四信等诸信中，求神不可得；求神不可得故无，是故离五阴无别神。"
                },
                {
                    "paragraph": "复次，破根品中，见、见者、可见破故，神亦同破，又眼见粗法尚不可得，何况虚妄忆想等而有神，是故知无我。因有我故，有我所；若无我，则无我所。修习八圣道分，灭我、我所因缘故，得无我、无我所决定智慧。"
                },
                {
                    "paragraph": "又无我、无我所者，于第一义中亦不可得，无我、无我所者，能真见诸法。凡夫人以我、我所障慧眼故，不能见实。今圣人无我、我所故，诸烦恼亦灭；诸烦恼灭故，能见诸法实相。内外我、我所灭故，诸受亦灭；诸受灭故，无量后身皆亦灭，是名说无余涅槃。"
                },
                {
                    "paragraph": "问曰：有余涅槃云何？"
                },
                {
                    "paragraph": "答曰：诸烦恼及业灭故，名心得解脱，是诸烦恼业皆从忆想分别生，无有实。诸忆想分别皆从戏论生，得诸法实相毕竟空，诸戏论则灭，是名说有余涅槃实相法如是。诸佛以一切智观众生故，种种为说，亦说有我，亦说无我。若心未熟者，未有涅槃分，不知畏罪，为是等故，说有我。又有得道者，知诸法空，但假名有我，为是等故，说我无咎。又有布施、持戒等福德，厌离生死苦恼，畏涅槃永灭，是故佛为是等说无我。诸法但因缘和合，生时空生，灭时空灭，是故说无我，但假名说有我。又得道者，知无我不堕断灭故，说无我无咎，是故偈中说：“诸佛说有我，亦说于无我，若于真实中，不说我非我。”"
                },
                {
                    "paragraph": "问曰：若无我是实，但以世俗故，说有我，有何咎？"
                },
                {
                    "paragraph": "答曰：因破我法，有无我。我决定不可得，何有无我？若决定有无我，则是断灭，生于贪著。如般若中说：“菩萨有我亦非行，无我亦非行。”"
                },
                {
                    "paragraph": "问曰：若不说我、非我、空、不空，佛法为何所说？"
                },
                {
                    "paragraph": "答曰：佛说诸法实相，实相中无语言道，灭诸心行。心以取相缘生，以先世业果报故有，不能实见诸法，是故说心行灭。"
                },
                {
                    "paragraph": "问曰：若诸凡夫心不能见实，圣人心应能见实，何故说一切心行灭？"
                },
                {
                    "paragraph": "答曰：诸法实相即是涅槃，涅槃名灭，是灭为向涅槃故，亦名为灭。若心是实，何用空等解脱门？诸禅定中，何故以灭尽定为第一？又亦终归无余涅槃。是故当知一切心行皆是虚妄，虚妄故应灭。诸法实相者，出诸心数法无生无灭，寂灭相如涅槃。"
                },
                {
                    "paragraph": "问曰：经中说诸法先来寂灭相即是涅槃，何以言如涅槃？"
                },
                {
                    "paragraph": "答曰：著法者，分别法有二种：是世闲、是涅槃。说涅槃是寂灭，不说世闲是寂灭。此论中说一切法性空，寂灭相，为著法者不解故，以涅槃为喻。如汝说涅槃相空、无相、寂灭无戏论，一切世闲法亦如是。"
                },
                {
                    "paragraph": "问曰：若佛不说我、非我，诸心行灭，言语道断者，云何令人知诸法实相？"
                },
                {
                    "paragraph": "答曰：诸佛无量方便力，诸法无决定相，为度众生，或说一切实，或说一切不实，或说一切实不实，或说一切非实非不实。一切实者，推求诸法实性，皆入第一义平等，一相所谓无相，如诸流异色异味，入于大海，则一色一味。一切不实者，诸法未入实相时，各各分别观，皆无有实，但众缘合故有。一切实不实者，众生有三品，有上、中、下：上者，观诸法相非实非不实；中者，观诸法相一切实，一切不实；下者，智力浅故，观诸法相少实少不实。观涅槃无为法不坏故实，观生死有为法虚伪故不实。非实非不实者，为破实不实故，说非实非不实。"
                },
                {
                    "paragraph": "问曰：佛于余处说离非有非无，此中何以言非有非无是佛所说？"
                },
                {
                    "paragraph": "答曰：余处为破四种贪著故说，而此中于四句无戏论，闻佛说，则得道，是故言非实非不实。"
                },
                {
                    "paragraph": "问曰：知佛以是四句因缘说，又得诸法实相者，以何相可知？又实相云何？"
                },
                {
                    "paragraph": "答曰：若能不随他，不随他者，若外道虽现神力，说是道是非道，自信其心，而不随之，乃至变身虽不知非佛，善解实相故，心不可回。此中无法可取可舍故，名寂灭相。寂灭相故，不为戏论所戏论。戏论有二种：一者爱论，二者见论。是中无此二戏论，二戏论无故，无忆想分别，无别异相，是名实相。"
                },
                {
                    "paragraph": "问曰：若诸法尽空，将不堕断灭耶？又不生不灭或堕常耶？"
                },
                {
                    "paragraph": "答曰：不然。先说实相无戏论，心相寂灭，言语道断。汝今贪著取相，于实相法中见断常过。得实相者，说诸法从众缘生，不即是因，亦不异因，是故不断不常。若果异因，则是断；若不异因，则是常。"
                },
                {
                    "paragraph": "问曰：若如是解，有何等利？"
                },
                {
                    "paragraph": "答曰：若行道者能通达如是义，则于一切法不一不异，不断不常。若能如是，即得灭诸烦恼戏论，得常乐涅槃，是故说诸佛以甘露味教化。如世闲言：“得天甘露浆，则无老病死，无诸衰恼。”此实相法是真甘露味，佛说实相有三种，若得诸法实相，灭诸烦恼，名为声闻法；若生大悲，发无上心，名为大乘。若佛不出世，无有佛法时，辟支佛因远离生智。若佛度众生已，入无余涅槃，遗法灭尽，先世若有应得道者，少观厌离因缘，独入山林，远离愦闹，得道名辟支佛。"
                }
            ]
        },
        {
            "name": "观时品第十九",
            "paragraphs": [
                {
                    "paragraph": "问曰：应有时，以因待故成。因有过去时，则有未来、现在时；因现在时，有过去、未来时；因未来时，有过去、现在时。上、中、下、一、异等法，亦相因待故有。"
                },
                {
                    "paragraph": "答曰："
                },
                {
                    "paragraph": "若因过去时，有未来现在，"
                },
                {
                    "paragraph": "未来及现在，应在过去时。"
                },
                {
                    "paragraph": "若因过去时，有未来、现在时者，则过去时中，应有未来、现在时。何以故？随所因处有法成，是处应有是法。如因灯有明成，随有灯处应有明。如是因过去时成未来、现在时者，则过去时中应有未来、现在时。若过去时中有未来、现在时者，则三时尽名过去时。何以故？未来、现在时，在过去时中故。若一切时尽过去者，则无未来、现在时，尽过去故。若无未来、现在时，亦应无过去时。何以故？过去时因未来、现在时故，名过去时，如因过去时成未来、现在时，如是亦应因未来、现在时成过去时。今无未来、现在时故，过去时亦应无。是故先说因过去时成未来、现在时，是事不然。若谓过去时中无未来、现在时，而因过去时成未来、现在时，是事不然。何以故？"
                },
                {
                    "paragraph": "若过去时中，无未来现在，"
                },
                {
                    "paragraph": "未来现在时，云何因过去。"
                },
                {
                    "paragraph": "若未来、现在时不在过去时中者，云何因过去时成未来、现在时。何以故？若三时各异相，不应相因待成。如甁、衣等物，各自别成，不相因待。而今不因过去时，则未来、现在时不成；不因现在时，则过去、未来时不成；不因未来时，则过去、现在时不成。汝先说过去时中，虽无未来、现在时，而因过去时成未来、现在时者，是事不然。"
                },
                {
                    "paragraph": "问曰：若不因过去时成未来、现在时，而有何咎？"
                },
                {
                    "paragraph": "答曰："
                },
                {
                    "paragraph": "不因过去时，则无未来时，"
                },
                {
                    "paragraph": "亦无现在时，是故无二时。"
                },
                {
                    "paragraph": "不因过去时，则不成未来、现在时。何以故？若不因过去时有现在时者，于何处有现在时？未来亦如是，于何处有未来时？是故不因过去时，则无未来、现在时。如是相待有故，实无有时。"
                },
                {
                    "paragraph": "以如是义故，则知余二时，"
                },
                {
                    "paragraph": "上中下一异，是等法皆无。"
                },
                {
                    "paragraph": "以如是义故，当知余未来、现在亦应无，及上、中、下、一、异等诸法亦应皆无。如因上有中、下，离上则无中、下。若离上有中、下，则不应相因待。因一故有异，因异故有一。若一实有，不应因异而有；若异实有，不应因一而有。如是等诸法，亦应如是破。"
                },
                {
                    "paragraph": "问曰：如有岁、月、日、须臾等差别故，知有时。"
                },
                {
                    "paragraph": "答曰："
                },
                {
                    "paragraph": "时住不可得，时去亦叵得，"
                },
                {
                    "paragraph": "时若不可得，云何说时相？"
                },
                {
                    "paragraph": "因物故有时，离物何有时？"
                },
                {
                    "paragraph": "物尚无所有，何况当有时？"
                },
                {
                    "paragraph": "时若不住，不应可得，时住亦无。若时不可得，云何说时相？若无时相，则无时。因物生故，则名时；若离物，则无时。上来种种因缘破诸物，物无故，何有时？"
                }
            ]
        },
        {
            "name": "观因果品第二十",
            "paragraphs": [
                {
                    "paragraph": "问曰：众因缘和合，现有果生故，当知是果从众缘和合有。"
                },
                {
                    "paragraph": "答曰："
                },
                {
                    "paragraph": "若众缘和合，而有果生者，"
                },
                {
                    "paragraph": "和合中已有，何须和合生。"
                },
                {
                    "paragraph": "若谓众因缘和合有果生，是果则和合中已有，而从和合生者，是事不然。何以故？果若先有定体，则不应从和合生。"
                },
                {
                    "paragraph": "问曰：众缘和合中虽无果，而果从众缘生者，有何咎？"
                },
                {
                    "paragraph": "答曰："
                },
                {
                    "paragraph": "若众缘和合，是中无果者，"
                },
                {
                    "paragraph": "云何从众缘，和合而果生？"
                },
                {
                    "paragraph": "若从众缘和合则果生者，是和合中无果而从和合生，是事不然。何以故？若物无自性，是物终不生。"
                },
                {
                    "paragraph": "复次，"
                },
                {
                    "paragraph": "若众缘和合，是中有果者，"
                },
                {
                    "paragraph": "和合中应有，而实不可得。"
                },
                {
                    "paragraph": "若从众缘和合中有果者，若色，应可眼见；若非色，应可意知。而实和合中，果不可得。是故和合中有果，是事不然。"
                },
                {
                    "paragraph": "复次，"
                },
                {
                    "paragraph": "若众缘和合，是中无果者，"
                },
                {
                    "paragraph": "是则众因缘，与非因缘同。"
                },
                {
                    "paragraph": "若众缘和合中无果者，则众因缘即同非因缘。如乳是酪因缘，若乳中无酪，水中亦无酪。若乳中无酪，则与水同，不应言但从乳出。是故众缘和合中无果者，是事不然。"
                },
                {
                    "paragraph": "问曰：因为果作，因已灭，而有因果，无如是咎。"
                },
                {
                    "paragraph": "答曰："
                },
                {
                    "paragraph": "若因与果因，作因已而灭，"
                },
                {
                    "paragraph": "是因有二体，一与一则灭。"
                },
                {
                    "paragraph": "若因与果作因已而灭者，是因则有二体：一谓与因，二谓灭因。是事不然。一法有二体故，是故因与果作因已而灭，是事不然。"
                },
                {
                    "paragraph": "问曰："
                },
                {
                    "paragraph": "若谓因不与果作因已而灭，亦有果生，有何咎？"
                },
                {
                    "paragraph": "答曰："
                },
                {
                    "paragraph": "若因不与果，作因已而灭，"
                },
                {
                    "paragraph": "因灭而果生，是果则无因。"
                },
                {
                    "paragraph": "若是因不与果作因已而灭者，则因灭已而果生，是果则无因，是事不然。何以故？现见一切果，无有无因生者。是故汝说因不与果作因已而灭，亦有果生者，是事不然。"
                },
                {
                    "paragraph": "问曰：众缘合时而有果生者，有何咎？"
                },
                {
                    "paragraph": "答曰："
                },
                {
                    "paragraph": "若众缘合时，而有果生者，"
                },
                {
                    "paragraph": "生者及可生，则为一时俱。"
                },
                {
                    "paragraph": "若众缘合时有果生者，则生者、可生即一时俱，但是事不尔。何以故？如父子不得一时生。是故汝说众缘合时有果生者，是事不然。"
                },
                {
                    "paragraph": "问曰：若先有果生，而后众缘合，有何咎？"
                },
                {
                    "paragraph": "答曰："
                },
                {
                    "paragraph": "若先有果生，而后众缘合，"
                },
                {
                    "paragraph": "此即离因缘，名为无因果。"
                },
                {
                    "paragraph": "若众缘未合，而先有果生者，是事不然。果离因缘故，则名无因果，是故汝说众缘未合时，先有果生者，是事则不然。"
                },
                {
                    "paragraph": "问曰：因灭变为果者，有何咎？"
                },
                {
                    "paragraph": "答曰："
                },
                {
                    "paragraph": "若因变为果，因即至于果，"
                },
                {
                    "paragraph": "是则前生因，生已而复生。"
                },
                {
                    "paragraph": "因有二种：一者前生，二者共生。若因灭变为果，是前生因，应还更生，但是事不然。何以故？已生物不应更生。若谓是因即变为果，是亦不然。何以故？若即是不名为变，若变不名即是。"
                },
                {
                    "paragraph": "问曰：因不尽灭，但名字灭，而因体变为果。如泥团变为甁，失泥团名，而甁名生。"
                },
                {
                    "paragraph": "答曰：泥团先灭而有甁生，不名为变。又泥团体不独生甁，瓫、瓮等皆从泥中出，若泥团但有名，不应变为甁，变名如乳变为酪。是故汝说因名虽灭而变为果，是事不然。"
                },
                {
                    "paragraph": "问曰：因虽灭失，而能生果，是故有果，无如是咎。"
                },
                {
                    "paragraph": "答曰："
                },
                {
                    "paragraph": "云何因灭失，而能生于果？"
                },
                {
                    "paragraph": "又若因在果，云何因生果？"
                },
                {
                    "paragraph": "若因灭失已，云何能生果？若因不灭，而与果合，何能更生果？"
                },
                {
                    "paragraph": "问曰：是因遍有果而果生。"
                },
                {
                    "paragraph": "答曰："
                },
                {
                    "paragraph": "若因遍有果，更生何等果？"
                },
                {
                    "paragraph": "因见不见果，是二俱不生。"
                },
                {
                    "paragraph": "是因若不见果，尚不应生果，何况见。若因自不见果，则不应生果。何以故？若不见果，果则不随因；又未有果，云何生果？若因先见果，不应复生果，已有故。"
                },
                {
                    "paragraph": "复次，"
                },
                {
                    "paragraph": "若言过去因，而于过去果，"
                },
                {
                    "paragraph": "未来现在果，是则终不合。"
                },
                {
                    "paragraph": "若言未来因，而于未来果，"
                },
                {
                    "paragraph": "现在过去果，是则终不合。"
                },
                {
                    "paragraph": "若言现在因，而于现在果，"
                },
                {
                    "paragraph": "未来过去果，是则终不合。"
                },
                {
                    "paragraph": "过去果不与过去、未来、现在因合，未来果不与未来、现在、过去因合，现在果不与现在、未来、过去因合。如是三种果，终不与过去、未来、现在因合。"
                },
                {
                    "paragraph": "复次，"
                },
                {
                    "paragraph": "若不和合者，因何能生果？"
                },
                {
                    "paragraph": "若有和合者，因何能生果？"
                },
                {
                    "paragraph": "若因果不和合，则无果。若无果，云何因能生果？若谓因果和合时，因能生果者，是亦不然。何以故？若果在因中，则因中已有果，云何而复生？"
                },
                {
                    "paragraph": "复次，"
                },
                {
                    "paragraph": "若因空无果，因何能生果？"
                },
                {
                    "paragraph": "若因不空果，因何能生果？"
                },
                {
                    "paragraph": "若因无果者，以无果故因空。云何因生果？如人不怀妊，云何能生子？若因先有果，已有果故，不应复生。"
                },
                {
                    "paragraph": "复次，今当说果。"
                },
                {
                    "paragraph": "果不空不生，果不空不灭，"
                },
                {
                    "paragraph": "以果不空故，不生亦不灭。"
                },
                {
                    "paragraph": "果空故不生，果空故不灭，"
                },
                {
                    "paragraph": "以果是空故，不生亦不灭。"
                },
                {
                    "paragraph": "果若不空，不应生，不应灭。何以故？果若因中先决定有，更不须复生，生无故无灭，是故果不空故，不生不灭。若谓果空故，有生灭，是亦不然。何以故？果若空，空名无所有，云何当有生灭？是故说果空故，不生不灭。"
                },
                {
                    "paragraph": "复次，今以一异破因果。"
                },
                {
                    "paragraph": "因果是一者，是事终不然，"
                },
                {
                    "paragraph": "因果若异者，是事亦不然。"
                },
                {
                    "paragraph": "若因果是一，生及所生一，"
                },
                {
                    "paragraph": "若因果是异，因则同非因。"
                },
                {
                    "paragraph": "若果定有性，因为何所生？"
                },
                {
                    "paragraph": "若果定无性，因为何所生？"
                },
                {
                    "paragraph": "因不生果者，则无有因相，"
                },
                {
                    "paragraph": "若无有因相，谁能有是果？"
                },
                {
                    "paragraph": "若从众因缘，而有和合生，"
                },
                {
                    "paragraph": "和合自不生，云何能生果？"
                },
                {
                    "paragraph": "是故果不从，缘合不合生，"
                },
                {
                    "paragraph": "若无有果者，何处有合法？"
                },
                {
                    "paragraph": "是众缘和合法，不能生自体；自体无故，云何能生果？是故果不从缘合生，亦不从不合生。若无有果者，何处有合法？"
                }
            ]
        },
        {
            "name": "观成坏品第二十一",
            "paragraphs": [
                {
                    "paragraph": "问曰：一切世闲事，现是坏败相，是故有坏。"
                },
                {
                    "paragraph": "答曰："
                },
                {
                    "paragraph": "离成及共成，是中无有坏，"
                },
                {
                    "paragraph": "离坏及共坏，是中亦无成。"
                },
                {
                    "paragraph": "若有成，若无成，俱无坏；若有坏，若无坏，俱无成。何以故？"
                },
                {
                    "paragraph": "若离于成者，云何而有坏？"
                },
                {
                    "paragraph": "如离生有死，是事则不然。"
                },
                {
                    "paragraph": "成坏共有者，云何有成坏？"
                },
                {
                    "paragraph": "如世闲生死，一时俱不然。"
                },
                {
                    "paragraph": "若离于坏者，云何当有成？"
                },
                {
                    "paragraph": "无常未曾有，不在诸法时。"
                },
                {
                    "paragraph": "若离成，坏不可得。何以故？若离成有坏者，则不因成有坏，坏则无因，又无成法而可坏。成名众缘合，坏名众缘散。若离成有坏者，无成谁当坏？如无甁不得言甁坏，是故离成无坏。若谓共成有坏者，是亦不然。何以故？法先别成而后有合，合法不离异，若坏离异，坏则无因，是故共成亦无坏，若离坏、共坏，无有成者。若离坏有成，成则为常，常是不坏相，而实不见有法常不坏相，是故离坏无成。若谓共坏有成者，是亦不然，成坏相违，云何一时有？如人有发、无发不得一时俱，成坏亦尔。是故共坏有成，是事不然。何以故？若谓分别法者，说成中常有坏，是事不然。何以故？若成中常有坏，则不应有住法，而实有住，是故若离坏、共坏，不应有成。"
                },
                {
                    "paragraph": "复次，"
                },
                {
                    "paragraph": "成坏共无成，离亦无有成，"
                },
                {
                    "paragraph": "是二俱不可，云何当有成？"
                },
                {
                    "paragraph": "若成坏共亦无成，离亦无成。若共成，则二法相违，云何一时？若离则无因二门俱不成，云何当有成？若有应说。"
                },
                {
                    "paragraph": "问曰：现有尽灭相法，是尽灭相法，亦说尽，亦说不尽，如是则应有成坏。"
                },
                {
                    "paragraph": "答曰："
                },
                {
                    "paragraph": "尽则无有成，不尽亦无成，"
                },
                {
                    "paragraph": "尽则无有坏，不尽亦不坏。"
                },
                {
                    "paragraph": "诸法日夜中念念常灭尽，过去如水流不住，是则名尽，是事不可取，不可说。如野马无决定性可得，如是尽无决定性可得，云何可得分别说有成？是故言尽，亦不成，成无故亦不应有坏，是故说尽亦无有坏。又念念生灭常相续不断，故名不尽，如是法决定常住不断，云何可得分别，说言今是成时？是故说无尽，亦无成，成无故无坏，是故说不尽亦无坏。如是推求，实事不可得故，无成无坏。"
                },
                {
                    "paragraph": "问曰：且置成坏。但令有法，有何咎？"
                },
                {
                    "paragraph": "答曰："
                },
                {
                    "paragraph": "若离于成坏，是亦无有法，"
                },
                {
                    "paragraph": "若当离于法，亦无有成坏。"
                },
                {
                    "paragraph": "离成坏无法者，若法无成无坏，是法应或无或常，而世闲无有常法。汝说离成坏有法，是事不然。"
                },
                {
                    "paragraph": "问曰：若离法但有成坏，有何咎？"
                },
                {
                    "paragraph": "答曰：离法有成坏，是亦不然。何以故？若离法，谁成谁坏？是故离法有成坏，是事不然。"
                },
                {
                    "paragraph": "复次，"
                },
                {
                    "paragraph": "若法性空者，谁当有成坏？"
                },
                {
                    "paragraph": "若性不空者，亦无有成坏。"
                },
                {
                    "paragraph": "若诸法性空，空何有成坏？若诸法性不空，不空则决定有，亦不应有成坏。"
                },
                {
                    "paragraph": "复次，"
                },
                {
                    "paragraph": "成坏若一者，是事则不然，"
                },
                {
                    "paragraph": "成坏若异者，是事亦不然。"
                },
                {
                    "paragraph": "推求成坏一，则不可得。何以故？异相故，种种分别故。又成坏异，亦不可得。何以故？无有别故，亦无因故。"
                },
                {
                    "paragraph": "复次，"
                },
                {
                    "paragraph": "若谓以眼见，而有生灭者，"
                },
                {
                    "paragraph": "则为是痴妄，而见有生灭。"
                },
                {
                    "paragraph": "若谓以眼见有生灭者，云何以言说破？是事不然。何以故？眼见生灭者，则是愚痴颠倒故，见诸法性空无决定，如幻如梦。但凡夫先世颠倒因缘得此眼，今世忆想分别因缘故，言眼见生灭，第一义中实无生灭，是事已于破相品中广说。"
                },
                {
                    "paragraph": "复次，"
                },
                {
                    "paragraph": "从法不生法，亦不生非法，"
                },
                {
                    "paragraph": "从非法不生，法及于非法。"
                },
                {
                    "paragraph": "从法不生法者，若失若至，二俱不然。从法生法，若至若失，是则无因，无因则堕断常。若已至从法生法，是法至已，而名为生，则为是常。又生已更生，又亦无因生，是事不然。若已失从法生法者，是则失因，生者无因，是故从失亦不生法。从法不生非法者，非法名无所有，法名有，云何从有相生无相？是故从法不生非法。从非法不生法者，非法名为无，无云何生有？若从无生有者，是则无因。无因则有大过，是故不从非法生法。不从非法生非法者，非法名无所有，云何从无所有生无所有？如兔角不生龟毛，是故不从非法生非法。"
                },
                {
                    "paragraph": "问曰：法、非法虽种种分别故无生，但法应生法。"
                },
                {
                    "paragraph": "答曰："
                },
                {
                    "paragraph": "法不从自生，亦不从他生，"
                },
                {
                    "paragraph": "不从自他生，云何而有生？"
                },
                {
                    "paragraph": "法未生时无所有故，又即自不生故，是故法不自生。若法未生，则亦无他。无他故，不得言从他生。又未生则无自，无自亦无他，共亦不生。若三种不生，云何从法有法生？"
                },
                {
                    "paragraph": "复次，"
                },
                {
                    "paragraph": "若有所受法，即堕于断常，"
                },
                {
                    "paragraph": "当知所受法，为常为无常。"
                },
                {
                    "paragraph": "受法者，分别是善、是不善、常、无常等，是人必堕若常见、若断见。何以故？所受法应有二种：若常、若无常，二俱不然。何以故？若常，即堕常边；若无常，即堕断边。"
                },
                {
                    "paragraph": "问曰："
                },
                {
                    "paragraph": "所有受法者，不堕于断常，"
                },
                {
                    "paragraph": "因果相续故，不断亦不常。"
                },
                {
                    "paragraph": "有人虽信受分别说诸法，而不堕断常。如经说五阴无常、苦、空、无我，而不断灭；虽说罪福无无量劫数不失，而不是常。何以故？是法因果常生灭相续故，往来不绝。生灭故不常，相续故不断。"
                },
                {
                    "paragraph": "答曰："
                },
                {
                    "paragraph": "若因果生灭，相续而不断，"
                },
                {
                    "paragraph": "灭更不生故，因即为断灭。"
                },
                {
                    "paragraph": "若汝说诸法因果相续故，不断不常，若灭法已灭，更不复生，是则因断。若因断，云何有相续？已灭不生故。"
                },
                {
                    "paragraph": "复次，"
                },
                {
                    "paragraph": "法住于自性，不应有有无，"
                },
                {
                    "paragraph": "涅槃灭相续，则堕于断灭。"
                },
                {
                    "paragraph": "法决定在有相中，尔时无无相，如甁定在甁相，尔时无失坏相。随有甁时无失坏相，无甁时亦无失坏相。何以故？若无甁，则无所破，以是义故，灭不可得。离灭故，亦无生。何以故？生灭相因待故。又有常等过故，是故不应于一法而有有无。又汝先说因果生灭相续故，虽受诸法，不堕断常，是事不然。何以故？汝说因果相续故，有三有相续，灭相续，名涅槃。若尔者，涅槃时应堕断灭，以灭三有相续故。"
                },
                {
                    "paragraph": "复次，"
                },
                {
                    "paragraph": "若初有灭者，则无有后有，"
                },
                {
                    "paragraph": "初有若不灭，亦无有后有。"
                },
                {
                    "paragraph": "初有名今世有，后有名来世有，若初有灭，次有后有，是即无因，是事不然。是故不得言初有灭，有后有。若初有不灭，亦不应有后有。何以故？若初有未灭而有后有者，是则一时有二有，是事不然。是故初有不灭，无有后有。"
                },
                {
                    "paragraph": "问曰：后有不以初有灭生，不以不灭生，但灭时生。"
                },
                {
                    "paragraph": "答曰："
                },
                {
                    "paragraph": "若初有灭时，而后有生者，"
                },
                {
                    "paragraph": "灭时是一有，生时是一有。"
                },
                {
                    "paragraph": "若初有灭时，后有生者，即二有一时俱，一有是灭时，一有是生时。"
                },
                {
                    "paragraph": "问曰：灭时、生时二有俱者，则不然。但现见初有灭时，后有生。"
                },
                {
                    "paragraph": "答曰："
                },
                {
                    "paragraph": "若言于生灭，而谓一时者，"
                },
                {
                    "paragraph": "则于此阴死，即于此阴生。"
                },
                {
                    "paragraph": "若生时、灭时，一时无二有，而谓初有灭时，后有生者，今应随在何阴中死，即于此阴生，不应余阴中生。何以故？死者即是生者，如是死生相违法，不应一时一处。是故汝先说灭时、生时，一时无二有，但现见初有灭时，后有生者，是事不然。"
                },
                {
                    "paragraph": "复次，"
                },
                {
                    "paragraph": "三世中求有，相续不可得，"
                },
                {
                    "paragraph": "若三世中无，何有有相续？"
                },
                {
                    "paragraph": "三有，名欲有、色有、无色有。无始生死中不得实智故，常有三有相续。今于三世中谛求不可得。若三世中无有，当于何处有有相续？当知有有相续，皆从愚痴颠倒故有，实中则无。"
                }
            ]
        },
        {
            "name": "观如来品第二十二",
            "paragraphs": [
                {
                    "paragraph": "问曰：一切世中尊，唯有如来正遍知，号为法王、一切智人，是则应有。"
                },
                {
                    "paragraph": "答曰：今谛思惟：若有，应取；若无，何所取？何以故？如来"
                },
                {
                    "paragraph": "非阴不离阴，此彼不相在，"
                },
                {
                    "paragraph": "如来不有阴，何处有如来？"
                },
                {
                    "paragraph": "若如来实有者，为五阴是如来？为离五阴有如来？为如来中有五阴？为五阴中有如来？为如来有五阴？是事皆不然。"
                },
                {
                    "paragraph": "五阴非是如来。何以故？生灭相故，五阴生灭相。若如来是五阴，如来即是生灭相。若生灭相者，如来即有无常断灭等过。又受者、受法则一，受者是如来，受法是五阴，是事不然。是故如来非是五阴，离五阴亦无如来。若离五阴有如来者，不应有生灭相。若尔者，如来有常等过。又眼等诸根不能见知，但是事不然。是故离五阴亦无如来。"
                },
                {
                    "paragraph": "如来中亦无五阴。何以故？若如来中有五阴，如器中有果，水中有鱼者，则为有异。若异者，即有如上常等过。是故如来中无五阴，又五阴中无如来。何以故？若五阴中有如来，如床上有人，器中有乳者。如是则有别异，如上说过。是故五阴中无如来，如来亦不有五阴。何以故？若如来有五阴，如人有子，如是则有别异。若尔者，有如上过，是事不然。是故如来不有五阴，如是五种求不可得，何等是如来？"
                },
                {
                    "paragraph": "问曰：如是义，求如来不可得，而五阴和合有如来。"
                },
                {
                    "paragraph": "答曰："
                },
                {
                    "paragraph": "阴合有如来，则无有自性。"
                },
                {
                    "paragraph": "若无有自性，云何因他有？"
                },
                {
                    "paragraph": "若如来五阴和合故有，即无自性。何以故？因五阴和合有故。"
                },
                {
                    "paragraph": "问曰：如来不以自性有，但因他性有。"
                },
                {
                    "paragraph": "答曰："
                },
                {
                    "paragraph": "若无自性，云何因他性有？何以故？他性亦无自性，又无相待因故，他性不可得。不可得故，不名为他。"
                },
                {
                    "paragraph": "复次，"
                },
                {
                    "paragraph": "法若因他生，是即为非我。"
                },
                {
                    "paragraph": "若法非我者，云何是如来？"
                },
                {
                    "paragraph": "若法因众缘生，即无有我，如因五指有拳，是拳无有自体。如是因五阴名我，是我即无自体。我有种种名，或名众生、人、天、如来等。若如来因五阴有，即无自性；无自性故，无我；若无我，云何说名如来？是故偈中说：法若因他生，是即为非我。若法非我者，云何是如来？"
                },
                {
                    "paragraph": "复次，"
                },
                {
                    "paragraph": "若无有自性，云何有他性？"
                },
                {
                    "paragraph": "离自性他性，何名为如来？"
                },
                {
                    "paragraph": "若无自性，他性亦不应有。因自性故，名他性，此无故，彼亦无，是故自性、他性二俱无。若离自性、他性，谁为如来？"
                },
                {
                    "paragraph": "复次，"
                },
                {
                    "paragraph": "若不因五阴，先有如来者，"
                },
                {
                    "paragraph": "以今受阴故，则说为如来。"
                },
                {
                    "paragraph": "今实不受阴，更无如来法，"
                },
                {
                    "paragraph": "若以不受无，今当云何受？"
                },
                {
                    "paragraph": "若其未有受，所受不名受，"
                },
                {
                    "paragraph": "无有无受法，而名为如来。"
                },
                {
                    "paragraph": "若于一异中，如来不可得，"
                },
                {
                    "paragraph": "五种求亦无，云何受中有？"
                },
                {
                    "paragraph": "又所受五阴，不从自性有，"
                },
                {
                    "paragraph": "若无自性者，云何有他性？"
                },
                {
                    "paragraph": "若未受五阴，先有如来者，是如来今应受五阴，已作如来。而实未受五阴时，先无如来，今云何当受？又不受五阴者，五阴不名为受，无有无受而名为如来。又如来一异中求不可得，五阴中五种求亦不可得。若尔者，云何于五阴中说有如来？又所受五阴，不从自性有，若谓从他性有，若不从自性有，云何从他性有？何以故？以无自性故，又他性亦无。"
                },
                {
                    "paragraph": "复次，"
                },
                {
                    "paragraph": "以如是义故，受空受者空，"
                },
                {
                    "paragraph": "云何当以空，而说空如来？"
                },
                {
                    "paragraph": "以是义思惟，受及受者皆空。若受空者，云何以空受而说空如来？"
                },
                {
                    "paragraph": "问曰：汝谓受空、受者空，则定有空耶？"
                },
                {
                    "paragraph": "答曰：不然。何以故？"
                },
                {
                    "paragraph": "空则不可说，非空不可说，"
                },
                {
                    "paragraph": "共不共叵说，但以假名说。"
                },
                {
                    "paragraph": "诸法空则不应说，诸法不空亦不应说，诸法空不空亦不应说，非空非不空亦不应说。何以故？但破相违故，以假名说。如是正观思惟，诸法实相中不应以诸难为难。何以故？"
                },
                {
                    "paragraph": "寂灭相中无，常无常等四，"
                },
                {
                    "paragraph": "寂灭相中无，边无边等四。"
                },
                {
                    "paragraph": "诸法实相如是微妙寂灭，但因过去世起四种邪见，世闲有常、世闲无常、世闲常无常、世闲非常非无常，寂灭中尽无。何以故？诸法实相毕竟清净不可取。空尚不受，何况有四种见。四种见皆因受生，诸法实相无所因受，四种见皆以自见为贵，他见为贱。诸法实相无有此彼，是故说寂灭中无四种见。如因过去世有四种见，因未来世有四种见亦如是：世闲有边、世闲无边、世闲有边无边、世闲非有边非无边。"
                },
                {
                    "paragraph": "问曰：若如是破如来者，则无如来耶？"
                },
                {
                    "paragraph": "答曰："
                },
                {
                    "paragraph": "邪见深厚者，则说无如来，"
                },
                {
                    "paragraph": "如来寂灭相，分别有亦非。"
                },
                {
                    "paragraph": "邪见有二种：一者破世闲乐，二者破涅槃道。破世闲乐者，是粗邪见，言无罪、无福、无如来等贤圣，起是邪见，舍善为恶，则破世闲乐。破涅槃道者，贪著于我，分别有无，起善灭恶。起善故，得世闲乐；分别有无故，不得涅槃。是故若言无如来者，是深厚邪见，乃失世闲乐，何况涅槃。若言有如来，亦是邪见。何以故？如来寂灭相，而种种分别故。是故寂灭相中分别有如来，亦为非。"
                },
                {
                    "paragraph": "如是性空中，思惟亦不可，"
                },
                {
                    "paragraph": "如来灭度后，分别于有无。"
                },
                {
                    "paragraph": "诸法实相性空故，不应于如来灭后思惟若有、若无、若有无。如来从本已来毕竟空，何况灭后。"
                },
                {
                    "paragraph": "如来过戏论，而人生戏论，"
                },
                {
                    "paragraph": "戏论破慧眼，是皆不见佛。"
                },
                {
                    "paragraph": "戏论名忆念取相，分别此彼，言佛灭不灭等，是人为戏论，覆慧眼故，不能见如来法身，此如来品中，初、中、后思惟如来定性不可得。是故偈说："
                },
                {
                    "paragraph": "如来所有性，即是世闲性，"
                },
                {
                    "paragraph": "如来无有性，世闲亦无性。"
                },
                {
                    "paragraph": "此品中思惟推求，如来性即是一切世闲性。"
                },
                {
                    "paragraph": "问曰：何等是如来性？"
                },
                {
                    "paragraph": "答曰：如来无有性，同世闲无性。"
                }
            ]
        },
        {
            "name": "观颠倒品第二十三",
            "paragraphs": [
                {
                    "paragraph": "问曰："
                },
                {
                    "paragraph": "从忆想分别，生于贪恚痴，"
                },
                {
                    "paragraph": "净不净颠倒，皆从众缘生。"
                },
                {
                    "paragraph": "经说因净不净颠倒忆想分别，生贪、恚、痴，是故当知有贪、恚、痴。"
                },
                {
                    "paragraph": "答曰："
                },
                {
                    "paragraph": "若因净不净，颠倒生三毒，"
                },
                {
                    "paragraph": "三毒即无性，故烦恼无实。"
                },
                {
                    "paragraph": "若诸烦恼因净不净颠倒忆想分别生，即无自性，是故诸烦恼无实。"
                },
                {
                    "paragraph": "复次，"
                },
                {
                    "paragraph": "我法有以无，是事终不成，"
                },
                {
                    "paragraph": "无我诸烦恼，有无亦不成。"
                },
                {
                    "paragraph": "我无有因缘，若有若无而可成。今无我，诸烦恼云何以有无而可成？何以故？"
                },
                {
                    "paragraph": "谁有此烦恼，是即为不成，"
                },
                {
                    "paragraph": "若离是而有，烦恼则无属。"
                },
                {
                    "paragraph": "烦恼，名为能恼他。恼他者，应是众生。是众生于一切处推求不可得。若谓离众生但有烦恼，是烦恼则无所属。若谓虽无我而烦恼属心，是事亦不然。何以故？"
                },
                {
                    "paragraph": "如身见五种，求之不可得，"
                },
                {
                    "paragraph": "烦恼于垢心，五求亦不得。"
                },
                {
                    "paragraph": "如身见，五阴中五种求不可得，诸烦恼亦于垢心中五种求亦不可得，又垢心于烦恼中五种求亦不可得。"
                },
                {
                    "paragraph": "复次，"
                },
                {
                    "paragraph": "净不净颠倒，是则无自性，"
                },
                {
                    "paragraph": "云何因此二，而生诸烦恼？"
                },
                {
                    "paragraph": "净不净颠倒者，颠倒名虚妄。若虚妄即无性，无性则无颠倒。若无颠倒，云何因颠倒起诸烦恼？"
                },
                {
                    "paragraph": "问曰："
                },
                {
                    "paragraph": "色声香味触，及法为六种，"
                },
                {
                    "paragraph": "如是之六种，是三毒根本。"
                },
                {
                    "paragraph": "是六入，三毒根本。因此六入生净不净颠倒，因净不净颠倒生贪、恚、痴。"
                },
                {
                    "paragraph": "答曰："
                },
                {
                    "paragraph": "色声香味触，及法体六种，"
                },
                {
                    "paragraph": "皆空如炎梦，如乾闼婆城。"
                },
                {
                    "paragraph": "如是六种中，何有净不净？"
                },
                {
                    "paragraph": "犹如幻化人，亦如镜中像。"
                },
                {
                    "paragraph": "色声香味触法，自体未与心和合时，空无所有，如炎、如梦、如化、如镜中像，但诳惑于心，无有定相。如是六入中，何有净不净？"
                },
                {
                    "paragraph": "复次，"
                },
                {
                    "paragraph": "不因于净相，则无有不净，"
                },
                {
                    "paragraph": "因净有不净，是故无不净。"
                },
                {
                    "paragraph": "若不因于净，先无有不净，因何而说不净？是故无不净。"
                },
                {
                    "paragraph": "复次，"
                },
                {
                    "paragraph": "不因于不净，则亦无有净，"
                },
                {
                    "paragraph": "因不净有净，是故无有净。"
                },
                {
                    "paragraph": "若不因不净，先无有净，因何而说净？是故无有净。"
                },
                {
                    "paragraph": "复次，"
                },
                {
                    "paragraph": "若无有净者，何由而有贪？"
                },
                {
                    "paragraph": "若无有不净，何由而有恚？"
                },
                {
                    "paragraph": "无净不净故，则不生贪、恚。"
                },
                {
                    "paragraph": "问曰：经说常等四颠倒，若无常中见常，是名颠倒。若无常中见无常，此非颠倒。余三颠倒亦如是。有颠倒故，颠倒者亦应有，何故言都无？"
                },
                {
                    "paragraph": "答曰："
                },
                {
                    "paragraph": "于无常著常，是则名颠倒，"
                },
                {
                    "paragraph": "空中无有常，何处有常倒？"
                },
                {
                    "paragraph": "若于无常中著常，名为颠倒。诸法性空中无有常，是中何处有常颠倒？余三亦如是。"
                },
                {
                    "paragraph": "复次，"
                },
                {
                    "paragraph": "若于无常中，著无常非倒，"
                },
                {
                    "paragraph": "空中无无常，何有非颠倒？"
                },
                {
                    "paragraph": "若著无常，言是无常不名为颠倒者，诸法性空中无无常。无常无故，谁为非颠倒？余三亦如是。"
                },
                {
                    "paragraph": "复次，"
                },
                {
                    "paragraph": "可著著者著，及所用著法，"
                },
                {
                    "paragraph": "是皆寂灭相，云何而有著？"
                },
                {
                    "paragraph": "可著名物，著者名作者，著名业，所用法名所用事，是皆性空寂灭相，如如来品中所说，是故无有著。"
                },
                {
                    "paragraph": "复次，"
                },
                {
                    "paragraph": "若无有著法，言邪是颠倒，"
                },
                {
                    "paragraph": "言正不颠倒，谁有如是事？"
                },
                {
                    "paragraph": "著名忆想分别此彼、有无等。若无此著者，谁为邪颠倒？谁为正不颠倒？"
                },
                {
                    "paragraph": "复次，"
                },
                {
                    "paragraph": "有倒不生倒，无倒不生倒，"
                },
                {
                    "paragraph": "倒者不生倒，不倒亦不生。"
                },
                {
                    "paragraph": "若于颠倒时，亦不生颠倒，"
                },
                {
                    "paragraph": "汝可自观察，谁生于颠倒？"
                },
                {
                    "paragraph": "已颠倒者，则更不生颠倒，已颠倒故；不颠倒者，亦不颠倒，无有颠倒故。颠倒时亦不颠倒，有二过故。汝今除㤭慢心，善自观察，谁为颠倒者？"
                },
                {
                    "paragraph": "复次，"
                },
                {
                    "paragraph": "诸颠倒不生，云何有此义？"
                },
                {
                    "paragraph": "无有颠倒故，何有颠倒者？"
                },
                {
                    "paragraph": "颠倒种种因缘破故，堕在不生。彼贪著不生，谓不生是颠倒实相，是故偈说：云何名不生为颠倒？乃至无漏法尚不名为不生相，何况颠倒是不生相。颠倒无故，何有颠倒者？因颠倒有颠倒者。"
                },
                {
                    "paragraph": "复次，"
                },
                {
                    "paragraph": "若常我乐净，而是实有者，"
                },
                {
                    "paragraph": "是常我乐净，则非是颠倒。"
                },
                {
                    "paragraph": "若常、我、乐、净是四实有性者，是常、我、乐、净则非颠倒。何以故？定有实事故。云何言颠倒？若谓常、我、乐、净倒是四无者，无常、苦、无我、不净是四应实有，不名颠倒。颠倒相违故，名不颠倒，是事不然。何以故？"
                },
                {
                    "paragraph": "若常我乐净，而实无有者，"
                },
                {
                    "paragraph": "无常苦不净，是则亦应无。"
                },
                {
                    "paragraph": "若常、我、乐、净是四实无，无故无常等四事亦不应有。何以故？无相因待故。"
                },
                {
                    "paragraph": "复次，"
                },
                {
                    "paragraph": "如是颠倒灭，无明则亦灭，"
                },
                {
                    "paragraph": "以无明灭故，诸行等亦灭。"
                },
                {
                    "paragraph": "如是者，如其义灭诸颠倒故，十二因缘根本无明亦灭，无明灭故，三种行业乃至老死等皆灭。"
                },
                {
                    "paragraph": "复次，"
                },
                {
                    "paragraph": "若烦恼性实，而有所属者，"
                },
                {
                    "paragraph": "云何当可断，谁能断其性？"
                },
                {
                    "paragraph": "若诸烦恼即是颠倒而实有性者，云何可断？谁能断其性？若谓诸烦恼皆虚妄无性而可断者，是亦不然。何以故？"
                },
                {
                    "paragraph": "若烦恼虚妄，无性无属者，"
                },
                {
                    "paragraph": "云何当可断，谁能断无性？"
                },
                {
                    "paragraph": "若诸烦恼虚妄无性，则无所属，云何可断？谁能断无性法？"
                }
            ]
        },
        {
            "name": "观四谛品第二十四",
            "paragraphs": [
                {
                    "paragraph": "问曰：破四颠倒，通达四谛，得四沙门果。"
                },
                {
                    "paragraph": "若一切皆空，无生亦无灭，"
                },
                {
                    "paragraph": "如是则无有，四圣谛之法。"
                },
                {
                    "paragraph": "以无四谛故，见苦与断集，"
                },
                {
                    "paragraph": "证灭及修道，如是事皆无。"
                },
                {
                    "paragraph": "以是事无故，则无四道果，"
                },
                {
                    "paragraph": "无有四果故，得向者亦无。"
                },
                {
                    "paragraph": "若无八贤圣，则无有僧宝，"
                },
                {
                    "paragraph": "以无四谛故，亦无有法宝。"
                },
                {
                    "paragraph": "以无法僧宝，亦无有佛宝，"
                },
                {
                    "paragraph": "如是说空者，是则破三宝。"
                },
                {
                    "paragraph": "若一切世闲皆空无所有者，即应无生无灭。以无生无灭故，则无四圣谛。何以故？从集谛生苦谛，集谛是因，苦谛是果。灭苦集谛，名为灭谛；能至灭谛，名为道谛。道谛是因，灭谛是果。如是四谛，有因有果，若无生无灭，则无四谛；四谛无故，则无见苦、断集、证灭、修道；见苦、断集、证灭、修道无故，则无四沙门果；四沙门果无故，则无四向四得者。若无此八贤圣，则无僧宝。又四圣谛无故，法宝亦无。若无法宝、僧宝者，云何有佛？得法名为佛，无法何有佛？汝说诸法皆空，则坏三宝。"
                },
                {
                    "paragraph": "复次，"
                },
                {
                    "paragraph": "空法坏因果，亦坏于罪福，"
                },
                {
                    "paragraph": "亦复悉毁坏，一切世俗法。"
                },
                {
                    "paragraph": "若受空法者，则破罪福及罪福果报，亦破世俗法，有如是等诸过故，诸法不应空。"
                },
                {
                    "paragraph": "答曰："
                },
                {
                    "paragraph": "汝今实不能，知空空因缘，"
                },
                {
                    "paragraph": "及知于空义，是故自生恼。"
                },
                {
                    "paragraph": "汝不解云何是空相，以何因缘说空，亦不解空义，不能如实知故，生如是疑难。"
                },
                {
                    "paragraph": "复次，"
                },
                {
                    "paragraph": "诸佛依二谛，为众生说法，"
                },
                {
                    "paragraph": "一以世俗谛，二第一义谛。"
                },
                {
                    "paragraph": "若人不能知，分别于二谛，"
                },
                {
                    "paragraph": "则于深佛法，不知真实义。"
                },
                {
                    "paragraph": "世俗谛者，一切法性空，而世闲颠倒故，生虚妄法，于世闲是实。诸贤圣真知颠倒性故，知一切法皆空无生，于圣人是第一义谛名为实。诸佛依是二谛，而为众生说法，若人不能如实分别二谛，则于甚深佛法不知实义。若谓一切法不生是第一义谛，不须第二俗谛者，是亦不然。何以故？"
                },
                {
                    "paragraph": "若不依俗谛，不得第一义，"
                },
                {
                    "paragraph": "不得第一义，则不得涅槃。"
                },
                {
                    "paragraph": "第一义皆因言说，言说是世俗，是故若不依世俗，第一义则不可说。若不得第一义，云何得至涅槃？是故诸法虽无生，而有二谛。"
                },
                {
                    "paragraph": "复次，"
                },
                {
                    "paragraph": "不能正观空，钝根则自害，"
                },
                {
                    "paragraph": "如不善呪术，不善捉毒蛇。"
                },
                {
                    "paragraph": "若人钝根，不善解空法，于空有失，而生邪见。如为利捉毒蛇，不能善捉，反为所害；又如呪术欲有所作，不能善成，则还自害。钝根观空法亦如是。"
                },
                {
                    "paragraph": "复次，"
                },
                {
                    "paragraph": "世尊知是法，甚深微妙相，"
                },
                {
                    "paragraph": "非钝根所及，是故不欲说。"
                },
                {
                    "paragraph": "世尊以法甚深微妙，非钝根所解，是故不欲说。"
                },
                {
                    "paragraph": "复次，"
                },
                {
                    "paragraph": "汝谓我著空，而为我生过，"
                },
                {
                    "paragraph": "汝今所说过，于空则无有。"
                },
                {
                    "paragraph": "汝谓我著空故，为我生过。我所说性空，空亦复空，无如是过。"
                },
                {
                    "paragraph": "复次，"
                },
                {
                    "paragraph": "以有空义故，一切法得成，"
                },
                {
                    "paragraph": "若无空义者，一切则不成。"
                },
                {
                    "paragraph": "以有空义故，一切世闲、出世闲法皆悉成就。若无空义，则皆不成就。"
                },
                {
                    "paragraph": "复次，"
                },
                {
                    "paragraph": "汝今自有过，而以回向我，"
                },
                {
                    "paragraph": "如人乘马者，自忘于所乘。"
                },
                {
                    "paragraph": "汝于有法中有过，不能自觉，而于空中见过，如人乘马，而忘其所乘。何以故？"
                },
                {
                    "paragraph": "若汝见诸法，决定有性者，"
                },
                {
                    "paragraph": "即为见诸法，无因亦无缘。"
                },
                {
                    "paragraph": "汝说诸法有定性，若尔者，则见诸法无因无缘。何以故？若法决定有性，则应不生不灭，如是法何用因缘？若诸法从因缘生，则无有性。是故诸法决定有性，则无因缘。若谓诸法决定住自性，是则不然。何以故？"
                },
                {
                    "paragraph": "即为破因果，作作者作法，"
                },
                {
                    "paragraph": "亦复坏一切，万物之生灭。"
                },
                {
                    "paragraph": "诸法有定性，则无因果等，诸事如偈说："
                },
                {
                    "paragraph": "众因缘生法，我说即是无，"
                },
                {
                    "paragraph": "亦为是假名，亦是中道义。"
                },
                {
                    "paragraph": "未曾有一法，不从因缘生，"
                },
                {
                    "paragraph": "是故一切法，无不是空者。"
                },
                {
                    "paragraph": "众因缘生法，我说即是空。何以故？众缘具足和合而物生，是物属众因缘故，无自性；无自性故空，空亦复空。但为引导众生故，以假名说，离有无二边，故名为中道。是法无性故，不得言有，亦无空故，不得言无。若法有性相，则不待众缘而有；若不待众缘，则无法，是故无有不空法。汝上所说空法有过者，此过今还在汝。何以故？"
                },
                {
                    "paragraph": "若一切不空，则无有生灭，"
                },
                {
                    "paragraph": "如是则无有，四圣谛之法。"
                },
                {
                    "paragraph": "若一切法各各有性不空者，则无有生灭；无生灭故，则无四圣谛法。何以故？"
                },
                {
                    "paragraph": "苦不从缘生，云何当有苦？"
                },
                {
                    "paragraph": "无常是苦义，定性无无常。"
                },
                {
                    "paragraph": "苦不从缘生故，则无苦。何以故？经说无常是苦义，若苦有定性，云何有无常？以不舍自性故。"
                },
                {
                    "paragraph": "复次，"
                },
                {
                    "paragraph": "若苦有定性，何故从集生？"
                },
                {
                    "paragraph": "是故无有集，以破空义故。"
                },
                {
                    "paragraph": "若苦有定性者，则不应更生，先已有故。若尔者，则无集谛，以坏空义故。"
                },
                {
                    "paragraph": "复次，"
                },
                {
                    "paragraph": "苦若有定性，则不应有灭，"
                },
                {
                    "paragraph": "汝著定性故，即破于灭谛。"
                },
                {
                    "paragraph": "苦若有定性者，则不应灭。何以故？性则无灭故。"
                },
                {
                    "paragraph": "复次，"
                },
                {
                    "paragraph": "苦若有定性，则无有修道，"
                },
                {
                    "paragraph": "若道可修习，即无有定性。"
                },
                {
                    "paragraph": "法若定有，则无有修道。何以故？若法实者，则是常，常则不可增益。若道可修，道则无有定性。"
                },
                {
                    "paragraph": "复次，"
                },
                {
                    "paragraph": "若无有苦谛，及无集灭谛，"
                },
                {
                    "paragraph": "所可灭苦道，竟为何所至？"
                },
                {
                    "paragraph": "诸法若先定有性，则无苦集灭谛。今灭苦道，竟为至何灭苦处？"
                },
                {
                    "paragraph": "复次，"
                },
                {
                    "paragraph": "若苦定有性，先来所不见，"
                },
                {
                    "paragraph": "于今云何见，其性不异故。"
                },
                {
                    "paragraph": "若先凡夫时不能见苦性，今亦不应见。何以故？不见性定故。"
                },
                {
                    "paragraph": "复次，"
                },
                {
                    "paragraph": "如见苦不然，断集及证灭，"
                },
                {
                    "paragraph": "修道及四果，是亦皆不然。"
                },
                {
                    "paragraph": "如苦谛性先不见者，后亦不应见，如是亦不应有断集、证灭、修道。何以故？是集性先来不断，今亦不应断，性不可断故；灭先来不证，今亦不应证，先来不证故；道先来不修，今亦不应修，先来不修故。是故四圣谛，见、断、证、修四种行，皆不应有。四种行无故，四道果亦无。何以故？"
                },
                {
                    "paragraph": "是四道果性，先来不可得，"
                },
                {
                    "paragraph": "诸法性若定，今云何可得？"
                },
                {
                    "paragraph": "诸法若有定性，四沙门果先来未得，今云何可得？若可得者，性则无定。"
                },
                {
                    "paragraph": "复次，"
                },
                {
                    "paragraph": "若无有四果，则无得向者，"
                },
                {
                    "paragraph": "以无八圣故，则无有僧宝。"
                },
                {
                    "paragraph": "无四沙门果故，则无得果。向果者，无八贤圣故，则无有僧宝。而经说八贤圣名为僧宝。"
                },
                {
                    "paragraph": "复次，"
                },
                {
                    "paragraph": "无四圣谛故，亦无有法宝，"
                },
                {
                    "paragraph": "无法宝僧宝，云何有佛宝？"
                },
                {
                    "paragraph": "行四圣谛，得涅槃法。若无四谛，则无法宝。若无二宝，云何当有佛宝？汝以如是因缘说诸法定性，则坏三宝。"
                },
                {
                    "paragraph": "问曰：汝虽破诸法究竟道，阿耨多罗三藐三菩提应有，因是道故，名为佛。"
                },
                {
                    "paragraph": "答曰："
                },
                {
                    "paragraph": "汝说则不因，菩提而有佛，"
                },
                {
                    "paragraph": "亦复不因佛，而有于菩提。"
                },
                {
                    "paragraph": "汝说诸法有定性者，则不应因菩提有佛，因佛有菩提，是二性常定故。"
                },
                {
                    "paragraph": "复次，"
                },
                {
                    "paragraph": "虽复勤精进，修行菩提道，"
                },
                {
                    "paragraph": "若先非佛性，不应得成佛。"
                },
                {
                    "paragraph": "以先无性故，如铁无金性，虽复种种锻炼，终不成金。"
                },
                {
                    "paragraph": "复次，"
                },
                {
                    "paragraph": "若诸法不空，无作罪福者，"
                },
                {
                    "paragraph": "不空何所作，以其性定故。"
                },
                {
                    "paragraph": "若诸法不空，终无有人作罪福者。何以故？罪福性先已定故，又无作、作者故。"
                },
                {
                    "paragraph": "复次，"
                },
                {
                    "paragraph": "汝于罪福中，不生果报者，"
                },
                {
                    "paragraph": "是则离罪福，而有诸果报。"
                },
                {
                    "paragraph": "汝于罪福因缘中，皆无果报者，则应离罪福因缘而有果报。何以故？果报不待因出故。"
                },
                {
                    "paragraph": "问曰：离罪福可无善恶果报，但从罪福有善恶果报。"
                },
                {
                    "paragraph": "答曰："
                },
                {
                    "paragraph": "若谓从罪福，而生果报者，"
                },
                {
                    "paragraph": "果从罪福生，云何言不空？"
                },
                {
                    "paragraph": "若离罪福无善恶果，云何言果不空？若尔，离作者，则无罪福。汝先说诸法不空，是事不然。"
                },
                {
                    "paragraph": "复次，"
                },
                {
                    "paragraph": "汝破一切法，诸因缘空义，"
                },
                {
                    "paragraph": "则破于世俗，诸余所有法。"
                },
                {
                    "paragraph": "汝若破众因缘法第一空义者，则破一切世俗法。何以故？"
                },
                {
                    "paragraph": "若破于空义，即应无所作，"
                },
                {
                    "paragraph": "无作而有作，不作名作者。"
                },
                {
                    "paragraph": "若破空义，则一切果皆无作无因。又不作而作，又一切作者不应有所作，又离作者应有业，有果报，有受者，但是事皆不然，是故不应破空。"
                },
                {
                    "paragraph": "复次，"
                },
                {
                    "paragraph": "若有决定性，世闲种种相，"
                },
                {
                    "paragraph": "则不生不灭，常住而不坏。"
                },
                {
                    "paragraph": "若诸法有定性，则世闲种种相：天、人、畜生、万物，皆应不生不灭，常住不坏。何以故？有实性不可变异故，而现见万物各有变异相，生灭变易，是故不应有定性。"
                },
                {
                    "paragraph": "复次，"
                },
                {
                    "paragraph": "若无有空者，未得不应得，"
                },
                {
                    "paragraph": "亦无断烦恼，亦无苦尽事。"
                },
                {
                    "paragraph": "若无有空法者，则世闲、出世闲所有功德未得者，皆不应得，亦不应有断烦恼者，亦无苦尽。何以故？以性定故。"
                },
                {
                    "paragraph": "是故经中说，若见因缘法，"
                },
                {
                    "paragraph": "则为能见佛，见苦集灭道。"
                },
                {
                    "paragraph": "若人见一切法从众缘生，是人即能见佛法身，增益智慧，能见四圣谛：苦、集、灭、道，见四圣谛，得四果，灭诸苦恼，是故不应破空义。若破空义，则破因缘法；破因缘法，则破三宝；若破三宝，则为自破。"
                }
            ]
        },
        {
            "name": "观涅槃品第二十五",
            "paragraphs": [
                {
                    "paragraph": "问曰："
                },
                {
                    "paragraph": "若一切法空，无生无灭者，"
                },
                {
                    "paragraph": "何断何所灭，而称为涅槃？"
                },
                {
                    "paragraph": "若一切法空，则无生无灭。无生无灭者，何所断、何所灭而名为涅槃？是故一切法不应空。以诸法不空故，断诸烦恼，灭五阴，名为涅槃。"
                },
                {
                    "paragraph": "答曰："
                },
                {
                    "paragraph": "若诸法不空，则无生无灭，"
                },
                {
                    "paragraph": "何断何所灭，而称为涅槃？"
                },
                {
                    "paragraph": "若一切世闲不空，则无生无灭，何所断、何所灭而名为涅槃？是故有无二门，则非至涅槃。所名涅槃者："
                },
                {
                    "paragraph": "无得亦无至，不断亦不常，"
                },
                {
                    "paragraph": "不生亦不灭，是说名涅槃。"
                },
                {
                    "paragraph": "无得者，于行于果无所得。无至者，无处可至。不断者，五阴先来毕竟空故。得道入无余涅槃时，亦无所断。不常者，若有法可得分别者，则名为常涅槃寂灭。无法可分别故，不名为常，生灭亦尔，如是相者，名为涅槃。复次，经说涅槃非有、非无、非有无、非非有非非无，一切法不受，内寂灭，名涅槃。何以故？"
                },
                {
                    "paragraph": "涅槃不名有，有则老死相，"
                },
                {
                    "paragraph": "终无有有法，离于老死相。"
                },
                {
                    "paragraph": "眼见一切万物皆生灭故，是老死相。涅槃若是有，则应有老死相。但是事不然，是故涅槃不名有。又不见离生灭老死，别有定法而名涅槃。若涅槃是有，即应有生灭老死相，以离老死相故，名为涅槃。"
                },
                {
                    "paragraph": "复次，"
                },
                {
                    "paragraph": "若涅槃是有，涅槃即有为，"
                },
                {
                    "paragraph": "终无有一法，而是无为者。"
                },
                {
                    "paragraph": "涅槃非是有。何以故？一切万物从众缘生，皆是有为，无有一法名为无为者。虽常法假名无为，以理推之，无常法尚无有，何况常法不可见，不可得者。"
                },
                {
                    "paragraph": "复次，"
                },
                {
                    "paragraph": "若涅槃是有，云何名无受？"
                },
                {
                    "paragraph": "无有不从受，而名为有法。"
                },
                {
                    "paragraph": "若谓涅槃是有法者，经则不应说无受是涅槃。何以故？无有有法不受而有，是故涅槃非有。"
                },
                {
                    "paragraph": "问曰：若有非涅槃者，无应是涅槃耶？"
                },
                {
                    "paragraph": "答曰："
                },
                {
                    "paragraph": "有尚非涅槃，何况于无耶？"
                },
                {
                    "paragraph": "涅槃无有有，何处当有无？"
                },
                {
                    "paragraph": "若有非涅槃，无云何是涅槃？何以故？因有，故有无；若无有，何有无？如经说：先有今无则名无，涅槃则不尔。何以故？非有法变为无故，是故无亦不作涅槃。"
                },
                {
                    "paragraph": "复次，"
                },
                {
                    "paragraph": "若无是涅槃，云何名不受？"
                },
                {
                    "paragraph": "未曾有不受，而名为无法。"
                },
                {
                    "paragraph": "若谓无是涅槃，经则不应说不受名涅槃。何以故？无有不受而名无法，是故知涅槃非无。"
                },
                {
                    "paragraph": "问曰：若涅槃非有非无者，何等是涅槃？"
                },
                {
                    "paragraph": "答曰："
                },
                {
                    "paragraph": "受诸因缘故，轮转生死中，"
                },
                {
                    "paragraph": "不受诸因缘，是名为涅槃。"
                },
                {
                    "paragraph": "不如实知颠倒故，因五受阴往来生死；如实知颠倒故，则不复因五受阴往来生死。无性五阴不复相续故，说名涅槃。"
                },
                {
                    "paragraph": "复次，"
                },
                {
                    "paragraph": "如佛经中说，断有断非有，"
                },
                {
                    "paragraph": "是故知涅槃，非有亦非无。"
                },
                {
                    "paragraph": "有，名三有。非有，名三有断灭。佛说断此二事故，当知涅槃非有亦非无。"
                },
                {
                    "paragraph": "问曰：若有若无非涅槃者，今有无共合是涅槃耶？"
                },
                {
                    "paragraph": "答曰："
                },
                {
                    "paragraph": "若谓于有无，合为涅槃者，"
                },
                {
                    "paragraph": "有无即解脱，是事则不然。"
                },
                {
                    "paragraph": "若谓于有无合为涅槃者，即有无二事合为解脱，是事不然。何以故？有无二事相违故，云何一处有？"
                },
                {
                    "paragraph": "复次，"
                },
                {
                    "paragraph": "若谓于有无，合为涅槃者，"
                },
                {
                    "paragraph": "涅槃非无受，是二从受生。"
                },
                {
                    "paragraph": "若谓有无合为涅槃者，经不应说涅槃名无受。何以故？有无二事从受生，相因而有，是故有无二事不得合为涅槃。"
                },
                {
                    "paragraph": "复次，"
                },
                {
                    "paragraph": "有无共合成，云何名涅槃？"
                },
                {
                    "paragraph": "涅槃名无为，有无是有为。"
                },
                {
                    "paragraph": "有无二事共合，不得名涅槃，涅槃名无为，有无是有为，是故有无非是涅槃。"
                },
                {
                    "paragraph": "复次，"
                },
                {
                    "paragraph": "有无二事共，云何是涅槃？"
                },
                {
                    "paragraph": "是二不同处，如明暗不俱。"
                },
                {
                    "paragraph": "有无二事不得名涅槃。何以故？有无相违，一处不可得。如明暗不俱，是故有时无无，无时无有，云何有无共合而名为涅槃？"
                },
                {
                    "paragraph": "问曰：若有无共合非涅槃者，今非有非无应是涅槃。"
                },
                {
                    "paragraph": "答曰："
                },
                {
                    "paragraph": "若非有非无，名之为涅槃，"
                },
                {
                    "paragraph": "此非有非无，以何而分别？"
                },
                {
                    "paragraph": "若涅槃非有非无者，此非有非无因何而分别？是故非有非无是涅槃者，是事不然。"
                },
                {
                    "paragraph": "复次，"
                },
                {
                    "paragraph": "分别非有无，如是名涅槃，"
                },
                {
                    "paragraph": "若有无成者，非有非无成。"
                },
                {
                    "paragraph": "汝分别非有非无是涅槃者，是事不然。何以故？若有无成者，然后非有非无成，有相违名无，无相违名有，是有无第三句中已破有无，无故，云何有非有非无？是故涅槃非非有非非无。"
                },
                {
                    "paragraph": "复次，"
                },
                {
                    "paragraph": "如来灭度后，不言有与无，"
                },
                {
                    "paragraph": "亦不言有无，非有及非无。"
                },
                {
                    "paragraph": "如来现在时，不言有与无，"
                },
                {
                    "paragraph": "亦不言有无，非有及非无。"
                },
                {
                    "paragraph": "若如来灭后，若现在有如来亦不受，无如来亦不受，亦有如来亦无如来亦不受，非有如来非无如来亦不受。以不受故，不应分别涅槃有无等。离如来，谁当得涅槃？何时何处以何法说涅槃？是故一切时、一切种求涅槃相不可得。"
                },
                {
                    "paragraph": "复次，"
                },
                {
                    "paragraph": "涅槃与世闲，无有少分别，"
                },
                {
                    "paragraph": "世闲与涅槃，亦无少分别。"
                },
                {
                    "paragraph": "五阴相续往来因缘故，说名世闲，五阴性毕竟空，无受寂灭，此义先已说。以一切法不生不灭故，世闲与涅槃无有分别，涅槃与世闲亦无分别。"
                },
                {
                    "paragraph": "复次，"
                },
                {
                    "paragraph": "涅槃之实际，及与世闲际，"
                },
                {
                    "paragraph": "如是二际者，无毫厘差别。"
                },
                {
                    "paragraph": "究竟推求世闲、涅槃实际，无生际，以平等不可得故，无毫牦差别。"
                },
                {
                    "paragraph": "复次，"
                },
                {
                    "paragraph": "灭后有无等，有边等常等，"
                },
                {
                    "paragraph": "诸见依涅槃，未来过去世。"
                },
                {
                    "paragraph": "如来灭后，有如来、无如来、亦有如来亦无如来、非有如来非无如来、世闲有边、世闲无边、世闲亦有边亦无边、世闲非有边非无边、世闲常、世闲无常、世闲亦常亦无常、世闲非有常非无常。此三种十二见，如来灭后有无等四见，依涅槃起世闲有边无边等四见，依未来世起世闲常无常等四见，依过去世起如来灭后有无等不可得。涅槃亦如是，如世闲前际后际、有边无边、有常无常等不可得。涅槃亦如是，是故说世闲、涅槃等无有异。"
                },
                {
                    "paragraph": "复次，"
                },
                {
                    "paragraph": "一切法空故，何有边无边？"
                },
                {
                    "paragraph": "亦边亦无边，非有非无边。"
                },
                {
                    "paragraph": "何者为一异，何有常无常？"
                },
                {
                    "paragraph": "亦常亦无常，非常非无常。"
                },
                {
                    "paragraph": "诸法不可得，灭一切戏论，"
                },
                {
                    "paragraph": "无人亦无处，佛亦无所说。"
                },
                {
                    "paragraph": "一切法、一切时、一切种，从众缘生故，毕竟空故，无自性；如是法中，何者是有边？谁为有边？何者是无边、亦有边亦无边、非有边非无边？谁为非有边非无边？何者是常？谁为是常？何者是无常、常无常、非常非无常？谁为非常、非无常？何者身即是神？何者身异于神？如是等六十二邪见，于毕竟空中皆不可得。诸有所得皆息，戏论皆灭；戏论灭故，通达诸法实相，得安隐道。从因缘品来分别推求诸法有亦无、无亦无、有无亦无、非有非无亦无，是名诸法实相，亦名如法性、实际、涅槃。是故如来无时无处为人说涅槃定相，是故说诸有所得皆息，戏论皆灭。"
                }
            ]
        },
        {
            "name": "观十二因缘品第二十六",
            "paragraphs": [
                {
                    "paragraph": "问曰：汝以摩诃衍说第一义道，我今欲闻说声闻法入第一义道。"
                },
                {
                    "paragraph": "答曰："
                },
                {
                    "paragraph": "众生痴所覆，为后起三行，"
                },
                {
                    "paragraph": "以起是行故，随行堕六趣。"
                },
                {
                    "paragraph": "以诸行因缘，识受六道身，"
                },
                {
                    "paragraph": "以有识著故，增长于名色。"
                },
                {
                    "paragraph": "名色增长故，因而生六入，"
                },
                {
                    "paragraph": "情尘识和合，而生于六触。"
                },
                {
                    "paragraph": "因于六触故，即生于三受，"
                },
                {
                    "paragraph": "以因三受故，而生于渴爱。"
                },
                {
                    "paragraph": "因爱有四取，因取故有有，"
                },
                {
                    "paragraph": "若取者不取，则解脱无有。"
                },
                {
                    "paragraph": "从有而有生，从生有老死，"
                },
                {
                    "paragraph": "从老死故有，忧悲诸苦恼。"
                },
                {
                    "paragraph": "如是等诸事，皆从生而有，"
                },
                {
                    "paragraph": "但以是因缘，而集大苦阴。"
                },
                {
                    "paragraph": "是谓为生死，诸行之根本，"
                },
                {
                    "paragraph": "无明者所造，智者所不为。"
                },
                {
                    "paragraph": "以是事灭故，是事则不生，"
                },
                {
                    "paragraph": "但是苦阴聚，如是而正灭。"
                },
                {
                    "paragraph": "凡夫为无明所盲故，以身、口、意业为后身，起六趣诸行；随所起行，有上、中、下识，入六趣，随行受身，以识著因缘故名色集，名色集故有六入，六入因缘故有六触，六触因缘故有三受，三受因缘故生渴爱，渴爱因缘故有四取，四取取时，以身、口、意业起罪福，令后三有相续。从有而有生，从生而有老死，从老死有忧悲苦恼种种众患，但有大苦阴集。是故知凡夫无智，起此生死诸行根本，智者所不起。以如实见故则无明灭，无明灭故诸行亦灭，以因灭故果亦灭，如是修习观十二因缘生灭智故是事灭，是事灭故，乃至生、老死、忧悲大苦阴，皆如实正灭。正灭者，毕竟灭，是十二因缘生灭义，如阿毗昙修多罗中广说。"
                }
            ]
        },
        {
            "name": "观邪见品第二十七",
            "paragraphs": [
                {
                    "paragraph": "问曰：已闻大乘法破邪见，今欲闻声闻法破邪见。"
                },
                {
                    "paragraph": "答曰："
                },
                {
                    "paragraph": "我于过去世，为有为是无？"
                },
                {
                    "paragraph": "世闲常等见，皆依过去世。"
                },
                {
                    "paragraph": "我于未来世，为作为不作？"
                },
                {
                    "paragraph": "有边等诸见，皆依未来世。"
                },
                {
                    "paragraph": "我于过去世，为有为无？为有无？为非有非无？是名常等诸见，依过去世。我于未来世，为作为不作？为作不作？为非作非不作？是名边无边等诸见，依未来世。如是等诸邪见，何因缘故，名为邪见？是事今当说。"
                },
                {
                    "paragraph": "过去世有我，是事不可得，"
                },
                {
                    "paragraph": "过去世中我，不作今世我。"
                },
                {
                    "paragraph": "若谓我即是，而身有异相，"
                },
                {
                    "paragraph": "若当离于身，何处别有我？"
                },
                {
                    "paragraph": "离身无有我，是事为已成，"
                },
                {
                    "paragraph": "若谓身即我，若都无有我。"
                },
                {
                    "paragraph": "但身不为我，身相生灭故，"
                },
                {
                    "paragraph": "云何当以受，而作于受者？"
                },
                {
                    "paragraph": "若离身有我，是事则不然，"
                },
                {
                    "paragraph": "无受而有我，而实不可得。"
                },
                {
                    "paragraph": "今我不离受，亦不即是受，"
                },
                {
                    "paragraph": "非无受非无，此即决定义。"
                },
                {
                    "paragraph": "我于过去世有者，是事不然。何以故？先世中我，不即作今我，有常过故。若常，则有无量过。何以故？如人修福因缘故，作天而后作人。若先世我即是今我者，天即是人。又人以罪业因缘故，作旃陁罗，后作婆罗门。若先世我即是今我者，旃陁罗即是婆罗门。譬如舍卫国婆罗门，名提婆达，到王舍城亦名提婆达，不以至王舍城故为异。若先作天，后作人，则天即是人，旃陁罗即是婆罗门，但是事不然。何以故？天不即是人，旃陁罗不即是婆罗门，有此等常过故。若谓先世我不作今我，如人浣衣时名为浣者，刈时名为刈者。而浣者与刈者虽不异，而浣者不即是刈者。如是我受天身名为天，我受人身名为人。我不异而身有异者，是事不然。何以故？若即是者，不应言天作人。今浣者于刈者为异？为不异？若不异，浣者应即是刈者。如是先世天即是人，旃陁罗即是婆罗门，我亦有常过。若异者，浣者即不作刈者。如是天不作人，我亦无常。无常则无我相，是故不得言即是。"
                },
                {
                    "paragraph": "问曰：我即是，但因受故，分别是天、是人，受名五阴身。以业因缘故，分别是天、是人、是旃陁罗、是婆罗门。而我实非天、非人、非旃陁罗、非婆罗门，是故无如是过。"
                },
                {
                    "paragraph": "答曰：是事不然。何以故？若身作天、作人、作旃陁罗、作婆罗门，非是我者，则离身别有我，今罪福、生死往来皆是身，非是我，罪因缘故堕三恶道，福因缘故生三善道。若苦乐、瞋喜、忧怖等皆是身，非我者，何用我为？如治俗人罪，不豫出家人，五阴因缘相续，罪福不失，故有解脱。若皆是身，非我者，何用我为？"
                },
                {
                    "paragraph": "问曰：罪福等依止于我，我有所知，身无所知，故知者应是我起业因缘，罪福是作法。当知应有作者，作者是我，身是我所用，亦是我所住处。譬如舍主以草木泥墍等治舍，自为身故，随所用治舍有好恶。我亦如是，随作善恶等，得好丑身。六道生死皆我所作，是故罪福之身皆属于我。譬如舍但属舍主，不属他人。"
                },
                {
                    "paragraph": "答曰：是喻不然。何以故？舍主有形、有触、有力故，能治舍。汝所说我，无形、无触故，无作力，自无作力，亦不能使他作。若世闲有一法，无形、无触，能有所作者，则可信受，知有作者，但是事不然。若我是作者，则不应自作苦事；若是念者，可贪乐事不应忘失。若我不作苦，而苦强生者，余一切皆亦自生，非我所作。若见者是我，眼能见色，眼应是我。若眼见而非我，则违先言见者是我。若见者是我，我则不应得闻声等诸尘。何以故？眼是见者，不能得闻声等尘故。是故我是见者，是事不然。"
                },
                {
                    "paragraph": "若谓如刈者用镰刈草，我亦如是，以手等能有所作者，是事不然。何以故？今离镰别有刈者，而离身心诸根无别作者。若谓作者虽非眼耳等所得，亦有作者，则石女儿能有所作，如是一切诸根皆应无我。若谓右眼见物而左眼识，当知别有见者，是事不然。今右手习作，左手不能，是故无别有作者。若别有作者，右手所习，左手亦应能，而实不能，是故更无作者。"
                },
                {
                    "paragraph": "复次，有我者言，见他食果，口中涎出，是为我相，是事不然。何以故？是念力故，非是我力。又亦即是破我因缘，人在众中，愧于涎出，而涎强出，不得自在，当知无我。复次，又有颠倒过罪，先世是父，今世为子，是父子我一，但身有异，如从一舍至一舍，父故是父，不以入异舍故便有异。若有我，是二应一，如是则有大过。若谓无我，五阴相续中亦有是过，是事不然。何以故？五阴虽相续，或时有用，或时无用。如蒲桃浆，持戒者应饮，蒲桃酒不应饮，若变为苦酒，还复应饮。五阴相续亦如是，有用有不用。若始终一我，有如是过，五阴相续无如是过。但五阴和合故，假名为我，无有决定。如梁椽和合有舍，离梁椽无别舍。如是五阴和合故，有我；若离五阴，实无别我。是故我但有假名，无有定实。"
                },
                {
                    "paragraph": "汝先说离受别有受者，以受分别受者是天、是人，是皆不然。当知但有受，无别受者，若谓离受别有我，是事不然。若离受有我，云何可得说是我相？若无相可说，则离受无我。若谓离身无我，但身是我，是亦不然。何以故？身有生灭相，我则不尔。复次，云何以受即名受者？若谓离受有受者，是亦不然。若不受五阴而有受者，应离五阴别有受者。眼等根可得，而实不可得，是故我不离受，不即是受，亦非无受，亦复非无，此是定义。是故当知过去世有我者，是事不然。何以故？"
                },
                {
                    "paragraph": "过去我不作，是事则不然，"
                },
                {
                    "paragraph": "过去世中我，异今亦不然。"
                },
                {
                    "paragraph": "若谓有异者，离彼应有今，"
                },
                {
                    "paragraph": "我住过去世，而今我自生。"
                },
                {
                    "paragraph": "如是则断灭，失于业果报，"
                },
                {
                    "paragraph": "彼作而此受，有如是等过。"
                },
                {
                    "paragraph": "先无而今有，此中亦有过，"
                },
                {
                    "paragraph": "我则是作法，亦为是无因。"
                },
                {
                    "paragraph": "过去世中我，不作今我，是事不然。何以故？过去世中我与今我不异，若今我与过去世我异者，应离彼我而有今我。又过去世我亦应住彼，此身自更生。若尔者，即堕断边，失诸业果报。又彼人作罪，此人受报，有如是等无量过。又是我应先无而今有，是亦有过。我则是作法，亦是无因生。是故过去我不作今我，是事不然。"
                },
                {
                    "paragraph": "复次，"
                },
                {
                    "paragraph": "如过去世中，有我无我见，"
                },
                {
                    "paragraph": "若共若不共，是事皆不然。"
                },
                {
                    "paragraph": "如是推求过去世中邪见：有、无、亦有亦无、非有非无，是诸邪见，先说因缘过故，是皆不然。"
                },
                {
                    "paragraph": "我于未来世，为作为不作，"
                },
                {
                    "paragraph": "如是之见者，皆同过去世。"
                },
                {
                    "paragraph": "我于未来世中，为作为不作，如是四句，如过去世中过咎，应在此中说。"
                },
                {
                    "paragraph": "复次，"
                },
                {
                    "paragraph": "若天即是人，则堕于常边，"
                },
                {
                    "paragraph": "天则为无生，常法不生故。"
                },
                {
                    "paragraph": "若天即是人，是则为常。若天不生人中，云何名为人？常法不生故，常亦不然。"
                },
                {
                    "paragraph": "复次，"
                },
                {
                    "paragraph": "若天异于人，是即为无常，"
                },
                {
                    "paragraph": "若天异人者，是则无相续。"
                },
                {
                    "paragraph": "若天与人异，则为无常。无常则为断灭等过，如先说过。若天与人异，则无相续。若有相续，不得言异。"
                },
                {
                    "paragraph": "复次，"
                },
                {
                    "paragraph": "若半天半人，则堕于二边，"
                },
                {
                    "paragraph": "常及于无常，是事则不然。"
                },
                {
                    "paragraph": "若众生半身是天，半身是人，若尔，则有常无常，半天是常，半人是无常，但是事不然。何以故？一身有二相过故。"
                },
                {
                    "paragraph": "复次，"
                },
                {
                    "paragraph": "若常及无常，是二俱成者，"
                },
                {
                    "paragraph": "如是则应成，非常非无常。"
                },
                {
                    "paragraph": "若常、无常二俱成者，然后成非常、非无常，与常、无常相违故。今实常、无常不成，是故非常、非无常亦不成。"
                },
                {
                    "paragraph": "复次，今生死无始，是亦不然。何以故？"
                },
                {
                    "paragraph": "法若定有来，及定有去者，"
                },
                {
                    "paragraph": "生死则无始，而实无此事。"
                },
                {
                    "paragraph": "法若决定有所从来，有所从去者，生死则应无始。是法以智慧推求，不得有所从来，有所从去。是故生死无始，是事不然。"
                },
                {
                    "paragraph": "复次，"
                },
                {
                    "paragraph": "今若无有常，云何有无常？"
                },
                {
                    "paragraph": "亦常亦无常，非常非无常。"
                },
                {
                    "paragraph": "若尔者，以智慧推求，无法可得常者，谁当有无常？因常有无常故。若二俱无者，云何有亦有常亦无常？若无有常、无常，云何有非有常、非无常？因亦有常亦无常故，有非有常、非无常。是故依止过去世，常等四句不可得。"
                },
                {
                    "paragraph": "有边无边等四句，依止未来世，是事不可得。今当说。何以故？"
                },
                {
                    "paragraph": "若世闲有边，云何有后世？"
                },
                {
                    "paragraph": "若世闲无边，云何有后世？"
                },
                {
                    "paragraph": "若世闲有边，不应有后世，而今实有后世，是故世闲有边不然。若世闲无边，亦不应有后世，而实有后世，是故世闲无边亦不然。"
                },
                {
                    "paragraph": "复次，是二边不可得。何以故？"
                },
                {
                    "paragraph": "五阴常相续，犹如灯火炎，"
                },
                {
                    "paragraph": "以是故世闲，不应边无边。"
                },
                {
                    "paragraph": "从五阴复生五阴，是五阴次第相续。如众缘和合有灯炎，若众缘不尽，灯则不灭；若尽则灭。是故不得说世闲有边无边。"
                },
                {
                    "paragraph": "复次，"
                },
                {
                    "paragraph": "若先五阴坏，不因是五阴，"
                },
                {
                    "paragraph": "更生后五阴，世闲则有边。"
                },
                {
                    "paragraph": "若先阴不坏，亦不因是阴，"
                },
                {
                    "paragraph": "而生后五阴，世闲则无边。"
                },
                {
                    "paragraph": "若先五阴坏，不因是五阴更生后五阴，如是则世闲有边。若先五阴灭已，更不生余五阴，是名为边，边名末后身。若先五阴不坏，不因是五阴而生后五阴，世闲则无边，是则为常，而实不尔。是故世闲无边，是事不然。世闲有二种，国土世闲、众生世闲，此是众生世闲。"
                },
                {
                    "paragraph": "复次，如四百观中说："
                },
                {
                    "paragraph": "真法及说者，听者难得故，"
                },
                {
                    "paragraph": "如是则生死，非有边无边。"
                },
                {
                    "paragraph": "不得真法因缘故，生死往来无有边。或时得闻真法得道故，不得言无边。"
                },
                {
                    "paragraph": "今当更破亦有边亦无边。"
                },
                {
                    "paragraph": "若世半有边，世闲半无边，"
                },
                {
                    "paragraph": "是则亦有边，亦无边不然。"
                },
                {
                    "paragraph": "若世闲半有边半无边，则应是亦有边亦无边。若尔者，则一法二相，是事不然。何以故？"
                },
                {
                    "paragraph": "彼受五阴者，云何一分破，"
                },
                {
                    "paragraph": "一分而不破，是事则不然。"
                },
                {
                    "paragraph": "受亦复如是，云何一分破，"
                },
                {
                    "paragraph": "一分而不破，是事亦不然。"
                },
                {
                    "paragraph": "受五阴者，云何一分破，一分不破？一事不得亦常亦无常，受亦如是。云何一分破，一分不破？常、无常二相过故。是故世闲亦有边亦无边则不然。"
                },
                {
                    "paragraph": "今当破非有边非无边见。"
                },
                {
                    "paragraph": "若亦有无边，是二得成者，"
                },
                {
                    "paragraph": "非有非无边，是则亦应成。"
                },
                {
                    "paragraph": "与有边相违故，有无边，如长相违有短。与有无相违，则有亦有亦无。与亦有亦无相违故，则有非有非无。若亦有边亦无边定成者，应有非有边非无边。何以故？因相待故。上已破亦有边亦无边，第三句今云何当有非有边非无边？以无相待故。如是推求，依止未来世有边等四见皆不可得。"
                },
                {
                    "paragraph": "复次，"
                },
                {
                    "paragraph": "一切法空故，世闲常等见，"
                },
                {
                    "paragraph": "何处于何时，谁起是诸见？"
                },
                {
                    "paragraph": "上以声闻法破诸见，今此大乘法中，说诸法从本以来毕竟空性。如是空性法中，无人无法，不应生邪见正见。处，名土地；时，名日月岁数；谁，名为人；是，名诸见体。若有常无常等决定见者，应当有人出生此见。破我故无人，生是见应有处所，色法现见尚可破，何况时方。若有诸见者，应有定实。若定，则不应破。上来以种种因缘破，是故当知见无定体，云何得生？如偈说："
                },
                {
                    "paragraph": "何处于何时，谁起是诸见？"
                },
                {
                    "paragraph": "瞿昙大圣主，怜愍说是法，"
                },
                {
                    "paragraph": "悉断一切见，我今稽首礼。"
                },
                {
                    "paragraph": "一切见者，略说则五见，广说则六十二见，为断是诸见故说法。大圣主瞿昙，是无量无边不可思议智慧者，是故我稽首礼。"
                }
            ]
        }
    ]
}