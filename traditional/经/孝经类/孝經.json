{
    "name": "孝經",
    "author": "唐・李隆基",
    "loadChapterCount": 19,
    "hasZhushu": true,
    "chapters": [
        {
            "name": "孝經序",
            "paragraphs": [
                {
                    "paragraph": "孝經序",
                    "zhushu": "",
                    "type": 1
                },
                {
                    "paragraph": "朕聞上古，其風朴略，雖因心之孝己萌，而資敬之禮猶簡。及乎仁義旣有，親譽益著，聖人知孝之可以敎人也，故“因嚴以敎敬，因親以敎愛”。於是以順移忠之道昭矣，立身揚名之義彰矣。子曰：“吾志在春秋，行在孝經。”",
                    "zhushu": "〇行，下孟反，下同。"
                },
                {
                    "paragraph": "是知孝者德之本歟！經曰：“昔者明王之以孝理天下也，不敢遺小國之臣，而況於公、侯、伯、子、男乎？”朕甞三復斯言，",
                    "zhushu": "○三，息暫反。"
                },
                {
                    "paragraph": "景行先哲，雖無德敎加於百姓，庶幾廣愛刑于四海。嗟乎！夫子沒而微言絕，異端起而大義乖。況泯絕於秦，",
                    "zhushu": "〇泯，彌忍反。"
                },
                {
                    "paragraph": "得之者皆煨燼之末；",
                    "zhushu": "○煨，烏恢反。燼，徐忍反。"
                },
                {
                    "paragraph": "濫觴於漢，",
                    "zhushu": "○濫，盧闞反。"
                },
                {
                    "paragraph": "傳之者皆糟粕之餘。",
                    "zhushu": "○粕，匹角反。"
                },
                {
                    "paragraph": "故魯史、春秋，學開五傳；國風、雅、頌，分爲四詩。去聖逾逺，源流益別。近觀孝經舊註，踳駮尤甚。",
                    "zhushu": "○踳，尺尹反。駮，北角反。"
                },
                {
                    "paragraph": "至於跡相祖述，殆且百家；",
                    "zhushu": "○殆，音待。"
                },
                {
                    "paragraph": "業擅專門，猶將十室。希升堂者，必自開戶牖；攀逸駕者，必騁殊軌轍。",
                    "zhushu": "○騁，丑郢反。"
                },
                {
                    "paragraph": "是以道隱小成，言隱浮僞。且傳以通經爲義，",
                    "zhushu": "〇傳，直戀反。"
                },
                {
                    "paragraph": "義以必當爲主，至當歸一，精義無二，安得不翦其繁蕪，",
                    "zhushu": "○當，去聲。下同。"
                },
                {
                    "paragraph": "而撮其樞要也。韋昭、王肅，先儒之領袖；虞翻、劉邵，抑又次焉。劉炫明安國之本，",
                    "zhushu": "○炫，音縣。"
                },
                {
                    "paragraph": "陸澄譏康成之註，在理或當，何必求人。今故特舉六家之異同，會五經之旨趣，",
                    "zhushu": "○趣，七聚反。"
                },
                {
                    "paragraph": "約文敷暢，義則昭然；分註錯經，理亦條貫。寫之琬琰，",
                    "zhushu": "○琬，音宛。琰，以冉反。"
                },
                {
                    "paragraph": "庶有補於將來。且夫子談經，志取垂訓，雖五孝之用則別，而百行之源不殊。是以一章之中，凡有數句；一句之內，意有兼明，具載則文繁，略之又義闕。今存于䟽，用廣發揮。",
                    "zhushu": ""
                }
            ]
        },
        {
            "name": "開宗明義章第一",
            "paragraphs": [
                {
                    "paragraph": "開宗明義章第一",
                    "zhushu": "",
                    "type": 1
                },
                {
                    "paragraph": "仲尼居，",
                    "zhushu": "仲尼，孔子字。居，謂閒居。"
                },
                {
                    "paragraph": "曾子侍。",
                    "zhushu": "曾子，孔子弟子。侍，謂侍坐。"
                },
                {
                    "paragraph": "子曰：“先王有至德要道，以順天下，民用和睦，上下無怨。",
                    "zhushu": "孝者，德之至，道之要也。言先代聖德之主，能順天下人心，行此至要之化，則上下臣人和睦無怨。"
                },
                {
                    "paragraph": "女知之乎？”曾子避席曰：“參不敏，何足以知之？”",
                    "zhushu": "參，曾子名也。禮：師有問，避席起荅。敏，達也。言參不達，何足知此至要之義。○女，音汝，下同。"
                },
                {
                    "paragraph": "子曰：“夫孝，德之本也，",
                    "zhushu": "人之行，莫大於孝，故爲德本。○夫，音符。後竝同。"
                },
                {
                    "paragraph": "敎之所由生也。",
                    "zhushu": "言敎從孝而生。"
                },
                {
                    "paragraph": "復坐，吾語女。",
                    "zhushu": "曾參起對，故使復坐。○語，去聲。"
                },
                {
                    "paragraph": "身體髮膚，受之父母，不敢毀傷，孝之始也。",
                    "zhushu": "父母全而生之，己當全而歸之，故不敢毀傷。"
                },
                {
                    "paragraph": "立身行道，揚名於後世，以顯父母，孝之終也。",
                    "zhushu": "言能立身行此孝道，自然名揚後世，光榮其親。故行孝以不毀爲先，揚名爲後。"
                },
                {
                    "paragraph": "夫孝，始於事親，中於事君，終於立身。",
                    "zhushu": "言行孝以事親爲始，事君爲中。忠孝道著，乃能揚名榮親，故曰終於立身也。"
                },
                {
                    "paragraph": "大雅云：“無念爾祖，聿脩厥德。”",
                    "zhushu": "詩大雅也。無念，念也。聿，述也。厥，其也。義取恒念先祖，述脩其德。"
                }
            ]
        },
        {
            "name": "天子章第二",
            "paragraphs": [
                {
                    "paragraph": "天子章第二",
                    "zhushu": "",
                    "type": 1
                },
                {
                    "paragraph": "子曰：“愛親者，不敢惡於人。",
                    "zhushu": "博愛也。○惡，烏路反。"
                },
                {
                    "paragraph": "敬親者，不敢慢於人。",
                    "zhushu": "廣敬也。"
                },
                {
                    "paragraph": "愛敬盡於事親，而德敎加於百姓，刑于四海，",
                    "zhushu": "刑，法也。君行博愛廣敬之道，使人皆不慢惡其親，則德敎加被天下，當爲四夷之所法則也。○盡，津忍反。"
                },
                {
                    "paragraph": "蓋天子之孝也。",
                    "zhushu": "蓋，猶略也。孝道廣大，此略言之。"
                },
                {
                    "paragraph": "甫刑云：‘一人有慶，兆民賴之。’”",
                    "zhushu": "甫刑，即尙書呂刑也。一人，天子也。慶，善也。十億曰兆。義取天子行孝，兆人皆賴其善。"
                }
            ]
        },
        {
            "name": "諸侯章第三",
            "paragraphs": [
                {
                    "paragraph": "諸侯章第三",
                    "zhushu": "",
                    "type": 1
                },
                {
                    "paragraph": "在上不驕，髙而不危；",
                    "zhushu": "諸侯，列國之君，貴在人上，可謂髙矣。而能不驕，則免危也。"
                },
                {
                    "paragraph": "制節謹度，滿而不溢。",
                    "zhushu": "費用約儉，謂之制節。愼行禮法，謂之謹度。無禮爲驕，奢泰爲溢。○溢，音逸。"
                },
                {
                    "paragraph": "髙而不危，所以長守貴也；滿而不溢，所以長守富也。富貴不離其身，然後能保其社稷，而和其民人。",
                    "zhushu": "列國皆有社稷，其君主而祭之。言富貴常在其身，則長爲社稷之主，而人自和平也。○離，力智反。"
                },
                {
                    "paragraph": "蓋諸侯之孝也。詩云：“戰戰兢兢，如臨深淵，如履薄冰。”",
                    "zhushu": "戰戰，恐懼。兢兢，戒愼。臨深恐墜，履薄恐陷。義取爲君恒須戒愼。○兢，居陵反。"
                }
            ]
        },
        {
            "name": "卿大夫章第四",
            "paragraphs": [
                {
                    "paragraph": "卿大夫章第四",
                    "zhushu": "",
                    "type": 1
                },
                {
                    "paragraph": "非先王之法服，不敢服，",
                    "zhushu": "服者，身之表也。先王制五服，各有等差。言卿大夫遵守禮法，不敢僭上偪下。"
                },
                {
                    "paragraph": "非先王之法言不敢道，非先王之德行不敢行。",
                    "zhushu": "法言，謂禮法之言。德行，謂道德之行。若言非法，行非德，則虧孝道，故不敢也。○德行，下孟反。註“之行”，下“擇行”“行滿”同。"
                },
                {
                    "paragraph": "是故非法不言，非道不行；",
                    "zhushu": "言必守法，行必遵道。"
                },
                {
                    "paragraph": "口無擇言，身無擇行。",
                    "zhushu": "言行皆遵法道，所以無可擇也。"
                },
                {
                    "paragraph": "言滿天下無口過，行滿天下無怨惡。",
                    "zhushu": "禮法之言，焉有口過？道德之行，自無怨惡。○惡，去聲。"
                },
                {
                    "paragraph": "三者備矣，然後能守其宗廟。",
                    "zhushu": "三者，服、言、行也。禮：卿大夫立三廟以奉先祖。言能備此三者，則能長守宗廟之祀。"
                },
                {
                    "paragraph": "蓋卿大夫之孝也。詩云：“夙夜匪懈，以事一人。”",
                    "zhushu": "夙，早也。懈，惰也。義取爲卿大夫能早夜不惰，敬事其君也。○懈，佳賣反。"
                }
            ]
        },
        {
            "name": "士章第五",
            "paragraphs": [
                {
                    "paragraph": "士章第五",
                    "zhushu": "",
                    "type": 1
                },
                {
                    "paragraph": "資於事父以事母，而愛同；資於事父以事君，而敬同。",
                    "zhushu": "資，取也。言愛父與母同，敬父與君同。"
                },
                {
                    "paragraph": "故母取其愛，而君取其敬，兼之者父也。",
                    "zhushu": "言事父兼愛與敬也。"
                },
                {
                    "paragraph": "故以孝事君則忠，",
                    "zhushu": "移事父孝以事於君，則爲忠矣。"
                },
                {
                    "paragraph": "以敬事長則順。",
                    "zhushu": "移事兄敬以事於長，則爲順矣。"
                },
                {
                    "paragraph": "忠順不失，以事其上，然後能保其禄位，而守其祭祀。",
                    "zhushu": "能盡忠順以事君長，則常安禄位，永守祭祀。"
                },
                {
                    "paragraph": "蓋士之孝也。詩云：“夙興夜寐，無忝爾所生。”",
                    "zhushu": "忝，辱也。所生，謂父母也。義取早起夜寐，無辱其親也。○忝，吐簟反。"
                }
            ]
        },
        {
            "name": "庶人章第六",
            "paragraphs": [
                {
                    "paragraph": "庶人章第六",
                    "zhushu": "",
                    "type": 1
                },
                {
                    "paragraph": "用天之道，",
                    "zhushu": "春生、夏長，秋斂、冬藏，舉事順時，此用天道也。"
                },
                {
                    "paragraph": "分地之利，",
                    "zhushu": "分別五土，視其髙下，各盡所宜，此分地利也。"
                },
                {
                    "paragraph": "謹身節用，以養父母，",
                    "zhushu": "身恭謹，則逺恥辱；用節省，則免飢寒。公賦旣足，則私養不闕。○養，羊尙反。"
                },
                {
                    "paragraph": "此庶人之孝也。",
                    "zhushu": "庶人爲孝，唯此而已。"
                },
                {
                    "paragraph": "故自天子至於庶人，孝無終始，而患不及者，未之有也。",
                    "zhushu": "始自天子，終於庶人，尊卑雖殊，孝道同致，而患不能及者，未之有也。言無此理，故曰未有。"
                }
            ]
        },
        {
            "name": "三才章第七",
            "paragraphs": [
                {
                    "paragraph": "三才章第七",
                    "zhushu": "",
                    "type": 1
                },
                {
                    "paragraph": "曾子曰：“甚哉，孝之大也！”",
                    "zhushu": "參聞行孝無限髙卑，始知孝之爲大也。"
                },
                {
                    "paragraph": "子曰：“夫孝，天之經也，地之義也，民之行也。",
                    "zhushu": "經，常也。利物爲義。孝爲百行之首，人之恒德，若三辰運天而有常，五土分地而爲義也。○行，下孟反，下同。"
                },
                {
                    "paragraph": "天地之經，而民是則之。",
                    "zhushu": "天有常明，地有常利。言人法則天地，亦以孝爲常行也。"
                },
                {
                    "paragraph": "則天之明，因地之利，以順天下。是以其敎不肅而成，其政不嚴而治。",
                    "zhushu": "法天明以爲常，因地利以行義，順此以施政敎，則不待嚴肅而成理也。"
                },
                {
                    "paragraph": "先王見敎之可以化民也，",
                    "zhushu": "見因天地敎化人之易也。"
                },
                {
                    "paragraph": "是故先之以博愛，而民莫遺其親；",
                    "zhushu": "君愛其親，則人化之，無有遺其親者。"
                },
                {
                    "paragraph": "陳之以德義，而民興行；",
                    "zhushu": "陳說德義之美，爲衆所慕，則人起心而行之。"
                },
                {
                    "paragraph": "先之以敬讓，而民不爭；",
                    "zhushu": "君行敬讓，則人化而不爭。"
                },
                {
                    "paragraph": "導之以禮樂，而民和睦；",
                    "zhushu": "禮以檢其跡，樂以正其心，則和睦矣。"
                },
                {
                    "paragraph": "示之以好惡，而民知禁。",
                    "zhushu": "示好以引之，示惡以止之，則人知有禁令，不敢犯也。○好，如字，又呼報反。惡，如字，又烏路反。"
                },
                {
                    "paragraph": "詩云：“赫赫師尹，民具爾瞻。”",
                    "zhushu": "赫赫，明盛貌也。尹氏爲太師，周之三公也。義取大臣助君行化，人皆瞻之也。"
                }
            ]
        },
        {
            "name": "孝治章第八",
            "paragraphs": [
                {
                    "paragraph": "孝治章第八",
                    "zhushu": "",
                    "type": 1
                },
                {
                    "paragraph": "子曰：“昔者明王之以孝治天下也，",
                    "zhushu": "言先代聖明之王，以至德要道化人，是爲孝理。"
                },
                {
                    "paragraph": "不敢遺小國之臣，而況於公侯伯子男乎？",
                    "zhushu": "小國之臣，至卑者耳，王尙接之以禮，況於五等諸侯，是廣敬也。"
                },
                {
                    "paragraph": "故得萬國之懽心，以事其先王。",
                    "zhushu": "萬國，舉其大數也。言行孝道以理天下，皆得懽心，則各以其職來助祭也。"
                },
                {
                    "paragraph": "治國者，不敢侮於鰥寡，而況於士民乎？",
                    "zhushu": "理國，謂諸侯也。鰥寡，國之微者，君尙不敢輕侮，況知禮義之士乎？○侮，亡甫反。鰥，古頑反。"
                },
                {
                    "paragraph": "故得百姓之懽心，以事其先君。",
                    "zhushu": "諸侯能行孝理，得所統之懽心，則皆恭事助其祭享也。"
                },
                {
                    "paragraph": "治家者，不敢失於臣妾，而況於妻子乎？",
                    "zhushu": "理家，謂卿大夫。臣妾，家之賤者。妻子，家之貴者。"
                },
                {
                    "paragraph": "故得人之懽心，以事其親。",
                    "zhushu": "卿大夫位以材進，受禄養親，若能孝理其家，則得小大之懽心，助其奉養。"
                },
                {
                    "paragraph": "夫然，故生則親安之，祭則鬼享之。",
                    "zhushu": "夫然者，然上孝理，皆得懽心，則存安其榮，沒享其祭。"
                },
                {
                    "paragraph": "是以天下和平，災害不生，禍亂不作。",
                    "zhushu": "上敬下懽，存安沒享，人用和睦，以致太平，則災害禍亂無因而起。"
                },
                {
                    "paragraph": "故明王之以孝治天下也如此。",
                    "zhushu": "言明王以孝爲理，則諸侯以下化而行之，故致如此福應。"
                },
                {
                    "paragraph": "詩云：“有覺德行，四國順之。”",
                    "zhushu": "覺，大也。義取天子有大德行，則四方之國順而行之。○行，下孟反，下“之行”同。"
                }
            ]
        },
        {
            "name": "聖治章第九",
            "paragraphs": [
                {
                    "paragraph": "聖治章第九",
                    "zhushu": "",
                    "type": 1
                },
                {
                    "paragraph": "曾子曰：“敢問聖人之德，無以加於孝乎？”",
                    "zhushu": "曾子問明王孝理以致和平，又問聖人德敎，更有大於孝否？"
                },
                {
                    "paragraph": "子曰：“天地之性，人爲貴。",
                    "zhushu": "貴其異於萬物也。"
                },
                {
                    "paragraph": "人之行，莫大於孝。",
                    "zhushu": "孝者，德之本也。"
                },
                {
                    "paragraph": "孝莫大於嚴父，",
                    "zhushu": "萬物資始於乾，人倫資父爲天，故孝行之大，莫過尊嚴其父也。"
                },
                {
                    "paragraph": "嚴父莫大於配天，則周公其人也。",
                    "zhushu": "謂父爲天，雖無貴賤，然以父配天之禮，始自周公，故曰“其人”也。"
                },
                {
                    "paragraph": "昔者周公郊祀后稷以配天，",
                    "zhushu": "后稷，周之始祖也。郊，謂圜丘祀天也。周公攝政，因行郊天之祭，乃尊始祖以配之也。"
                },
                {
                    "paragraph": "宗祀文王於明堂，以配上帝。",
                    "zhushu": "明堂，天子布政之宮也。周公因祀五方上帝於明堂，乃尊文王以配之也。"
                },
                {
                    "paragraph": "是以四海之內，各以其職來祭。",
                    "zhushu": "君行嚴配之禮，則德敎刑於四海，海內諸侯，各脩其職來助祭也。"
                },
                {
                    "paragraph": "夫聖人之德，又何以加於孝乎？",
                    "zhushu": "言無大於孝者。"
                },
                {
                    "paragraph": "故親生之膝下，以養父母日嚴。",
                    "zhushu": "親，猶愛也。膝下，謂孩幼之時也。言親愛之心，生於孩幼，比及年長，漸識義方，則日加尊嚴，能致敬於父母也。○養，羊尙反。"
                },
                {
                    "paragraph": "聖人因嚴以敎敬，因親以敎愛。",
                    "zhushu": "聖人因其親嚴之心，敦以愛敬之敎。故出以就傅、趨而過庭，以敎敬也；抑搔癢痛、縣衾篋枕，以敎愛也。"
                },
                {
                    "paragraph": "聖人之敎不肅而成，其政不嚴而治，",
                    "zhushu": "聖人順民心以行愛敬，制禮則以施政敎，亦不待嚴肅而成理也。"
                },
                {
                    "paragraph": "其所因者本也。",
                    "zhushu": "本，謂孝也。"
                },
                {
                    "paragraph": "父子之道，天性也，君臣之義也。",
                    "zhushu": "父子之道，天性之常，加以尊嚴，又有君臣之義。"
                },
                {
                    "paragraph": "父母生之，續莫大焉。",
                    "zhushu": "父母生子，傳體相續，人倫之道，莫大於斯。"
                },
                {
                    "paragraph": "君親臨之，厚莫重焉。",
                    "zhushu": "謂父爲君，以臨於己，恩義之厚，莫重於斯。"
                },
                {
                    "paragraph": "故不愛其親而愛他人者，謂之悖德；不敬其親而敬他人者，謂之悖禮。",
                    "zhushu": "言盡愛敬之道，然後施敎於人，違此則於德禮爲悖也。○悖，蒲對反。"
                },
                {
                    "paragraph": "以順則逆，民無則焉。",
                    "zhushu": "行敎以順人心，今自逆之，則下無所法則也。"
                },
                {
                    "paragraph": "不在於善，而皆在於凶德，",
                    "zhushu": "善，謂身行愛敬也。凶，謂悖其德禮也。"
                },
                {
                    "paragraph": "雖得之，君子不貴也。",
                    "zhushu": "言悖其德禮，雖得志於人上，君子之所不貴也。"
                },
                {
                    "paragraph": "君子則不然，",
                    "zhushu": "不悖德禮也。"
                },
                {
                    "paragraph": "言思可道，行思可樂，",
                    "zhushu": "思可道而後言，人必信也；思可樂而後行，人必恱也。○行，下孟反。樂，音洛。"
                },
                {
                    "paragraph": "德義可尊，作事可法，",
                    "zhushu": "立德行義，不違道正，故可尊也。制作事業，動得物宜，故可法也。"
                },
                {
                    "paragraph": "容止可觀，進退可度，",
                    "zhushu": "容止，威儀也，必合規矩，則可觀也。進退，動靜也，不越禮法，則可度也。"
                },
                {
                    "paragraph": "以臨其民。是以其民畏而愛之，則而象之。",
                    "zhushu": "君行六事，臨於其人，則下畏其威，愛其德，皆放象於君也。"
                },
                {
                    "paragraph": "故能成其德敎，而行其政令。",
                    "zhushu": "上正身以率下，下順上而法之，則德敎成，政令行也。"
                },
                {
                    "paragraph": "詩云：“淑人君子，其儀不忒。”",
                    "zhushu": "淑，善也。忒，差也。義取君子威儀不差，爲人法則。○淑，常六反。忒，他得反。"
                }
            ]
        },
        {
            "name": "紀孝行章第十",
            "paragraphs": [
                {
                    "paragraph": "紀孝行章第十",
                    "zhushu": "○行，下孟反。",
                    "type": 1
                },
                {
                    "paragraph": "子曰：“孝子之事親也，居則致其敬，",
                    "zhushu": "平居必盡其敬。"
                },
                {
                    "paragraph": "養則致其樂，",
                    "zhushu": "就養能致其懽。○養，羊尙反，下同。樂，音洛。"
                },
                {
                    "paragraph": "病則致其憂，",
                    "zhushu": "色不滿容，行不正履。○疾甚曰病。"
                },
                {
                    "paragraph": "喪則致其哀，",
                    "zhushu": "擗踊哭泣，盡其哀情。"
                },
                {
                    "paragraph": "祭則致其嚴。",
                    "zhushu": "齋戒、沐浴，明發不寐。"
                },
                {
                    "paragraph": "五者備矣，然後能事親。",
                    "zhushu": "五者闕一，則未爲能。"
                },
                {
                    "paragraph": "事親者，居上不驕，",
                    "zhushu": "當莊敬以臨下也。"
                },
                {
                    "paragraph": "爲下不亂，",
                    "zhushu": "當恭謹以奉上也。"
                },
                {
                    "paragraph": "在醜不爭。",
                    "zhushu": "醜，衆也。爭，競也。當和順以從衆也。"
                },
                {
                    "paragraph": "居上而驕則亡，爲下而亂則刑，在醜而爭則兵。",
                    "zhushu": "謂以兵刃相加。"
                },
                {
                    "paragraph": "三者不除，雖日用三牲之養，猶爲不孝也。”",
                    "zhushu": "三牲，太牢也。孝以不毀爲先。言上三事，皆可亡身，而不除之，雖日致太牢之養，固非孝也。"
                }
            ]
        },
        {
            "name": "五刑章第十一",
            "paragraphs": [
                {
                    "paragraph": "五刑章第十一",
                    "zhushu": "",
                    "type": 1
                },
                {
                    "paragraph": "子曰：“五刑之屬三千，而罪莫大於不孝。",
                    "zhushu": "五刑，謂墨、劓、剕、宮、大辟也。條有三千，而罪之大者，莫過不孝。"
                },
                {
                    "paragraph": "要君者無上，",
                    "zhushu": "君者，臣之稟命也，而敢要之，是無上也。○要，於驕反。"
                },
                {
                    "paragraph": "非聖人者無法，",
                    "zhushu": "聖人制作禮法，而敢非之，是無法也。"
                },
                {
                    "paragraph": "非孝者無親。",
                    "zhushu": "善事父母爲孝，而敢非之，是無親也。"
                },
                {
                    "paragraph": "此大亂之道也。”",
                    "zhushu": "言人有上三惡，豈惟不孝，乃是大亂之道。"
                }
            ]
        },
        {
            "name": "廣要道章第十二",
            "paragraphs": [
                {
                    "paragraph": "廣要道章第十二",
                    "zhushu": "",
                    "type": 1
                },
                {
                    "paragraph": "子曰：“敎民親愛，莫善於孝。敎民禮順，莫善於悌。",
                    "zhushu": "言敎人親愛禮順，無加於孝悌也。"
                },
                {
                    "paragraph": "移風易俗，莫善於樂。",
                    "zhushu": "風俗移易，先入樂聲。變隨人心，正由君德。正之與變，因樂而彰，故曰“莫善於樂”。"
                },
                {
                    "paragraph": "安上治民，莫善於禮。",
                    "zhushu": "禮所以正君臣父子之別，明男女長幼之序，故可以安上化下也。"
                },
                {
                    "paragraph": "禮者，敬而己矣。",
                    "zhushu": "敬者，禮之本也。"
                },
                {
                    "paragraph": "故敬其父，則子恱；敬其兄，則弟恱；敬其君，則臣恱；敬一人，而千萬人恱。",
                    "zhushu": "居上敬下，盡得懽心，故曰“恱”也。"
                },
                {
                    "paragraph": "所敬者寡，而恱者衆，此之謂要道也。”",
                    "zhushu": ""
                }
            ]
        },
        {
            "name": "廣至德章第十三",
            "paragraphs": [
                {
                    "paragraph": "廣至德章第十三",
                    "zhushu": "",
                    "type": 1
                },
                {
                    "paragraph": "子曰：“君子之敎以孝也，非家至而日見之也。",
                    "zhushu": "言敎不必家到戶至，日見而語之，但行孝於內，其化自流於外。"
                },
                {
                    "paragraph": "敎以孝，所以敬天下之爲人父者也；敎以悌，所以敬天下之爲人兄者也；",
                    "zhushu": "舉孝悌以爲敎，則天下之爲人子弟者，無不敬其父兄也。"
                },
                {
                    "paragraph": "敎以臣，所以敬天下之爲人君者也。",
                    "zhushu": "舉臣道以爲敎，則天下之爲人臣者，無不敬其君也。"
                },
                {
                    "paragraph": "詩云：‘愷悌君子，民之父母。’",
                    "zhushu": "愷，樂也。悌，易也。義取君以樂易之道化人，則爲天下蒼生之父母也。○愷，苦亥反。悌，徒禮反。"
                },
                {
                    "paragraph": "非至德，其孰能順民如此其大者乎？”",
                    "zhushu": ""
                }
            ]
        },
        {
            "name": "廣揚名章第十四",
            "paragraphs": [
                {
                    "paragraph": "廣揚名章第十四",
                    "zhushu": "",
                    "type": 1
                },
                {
                    "paragraph": "子曰：“君子之事親孝，故忠可移於君；",
                    "zhushu": "以孝事君則忠。"
                },
                {
                    "paragraph": "事兄悌，故順可移於長；",
                    "zhushu": "以敬事長則順。○長，丁丈反。"
                },
                {
                    "paragraph": "居家理，故治可移於官。",
                    "zhushu": "君子所居則化，故可移於官也。"
                },
                {
                    "paragraph": "是以行成於內，而名立於後世矣。”",
                    "zhushu": "脩上三德於內，名自傳於後代。○行，下孟反。"
                }
            ]
        },
        {
            "name": "諫爭章第十五",
            "paragraphs": [
                {
                    "paragraph": "諫爭章第十五",
                    "zhushu": "○爭，去聲，篇內竝同。",
                    "type": 1
                },
                {
                    "paragraph": "曾子曰：“若夫慈愛恭敬，安親揚名，則聞命矣。敢問子從父之令，可謂孝乎？”",
                    "zhushu": "事父有隱無犯，又敬不違，故疑而問之也。"
                },
                {
                    "paragraph": "子曰：“是何言與！是何言與！",
                    "zhushu": "有非而從，成父不義，理所不可，故再言之。○與，平聲。"
                },
                {
                    "paragraph": "昔者天子有爭臣七人，雖無道，不失其天下。諸侯有爭臣五人，雖無道，不失其國。大夫有爭臣三人，雖無道，不失其家。",
                    "zhushu": "降殺以兩，尊卑之差。爭，謂諫也。言雖無道，爲有爭臣，則終不至失天下、亡家國也。"
                },
                {
                    "paragraph": "士有爭友，則身不離於令名；",
                    "zhushu": "令，善也。益者三友，言受忠吿，故不失其善名。○離，力智反。"
                },
                {
                    "paragraph": "父有爭子，則身不陷於不義。",
                    "zhushu": "父失則諫，故免陷於不義。"
                },
                {
                    "paragraph": "故當不義，則子不可以不爭於父，臣不可以不爭於君。",
                    "zhushu": "不爭則非忠孝。"
                },
                {
                    "paragraph": "故當不義則爭之。從父之令，又焉得爲孝乎？”",
                    "zhushu": "○焉，於虔反。"
                }
            ]
        },
        {
            "name": "應感章第十六",
            "paragraphs": [
                {
                    "paragraph": "應感章第十六",
                    "zhushu": "",
                    "type": 1
                },
                {
                    "paragraph": "子曰：“昔者明王事父孝，故事天明；事母孝，故事地察；",
                    "zhushu": "王者父事天，母事地，言能敬事宗廟，則事天地能明察也。"
                },
                {
                    "paragraph": "長幼順，故上下治。",
                    "zhushu": "君能尊諸父，先諸兄，則長幼之道順，君人之化理。"
                },
                {
                    "paragraph": "天地明察，神明彰矣。",
                    "zhushu": "事天地能明察，則神感至誠而降福祐，故曰“彰”也。"
                },
                {
                    "paragraph": "故雖天子，必有尊也，言有父也；必有先也，言有兄也。",
                    "zhushu": "父，謂諸父；兄，謂諸兄，皆祖考之胤也。禮：君讌族人，與父兄齒也。"
                },
                {
                    "paragraph": "宗廟致敬，不忘親也。",
                    "zhushu": "言能敬事宗廟，則不敢忘其親也。"
                },
                {
                    "paragraph": "脩身愼行，恐辱先也。",
                    "zhushu": "天子雖無上於天下，猶脩持其身，謹愼其行，恐辱先祖而毀盛業也。"
                },
                {
                    "paragraph": "宗廟致敬，鬼神著矣。",
                    "zhushu": "事宗廟能盡敬，則祖考來格，享於克誠，故曰“著”也。"
                },
                {
                    "paragraph": "孝悌之至，通於神明，光于四海，無所不通。",
                    "zhushu": "能敬宗廟，順長幼，以極孝悌之心，則至性“通於神明，光於四海”，故曰“無所不通”。"
                },
                {
                    "paragraph": "詩云：‘自西自東，自南自北，無思不服。’”",
                    "zhushu": "義取德敎流行，莫不服義從化也。"
                }
            ]
        },
        {
            "name": "事君章第十七",
            "paragraphs": [
                {
                    "paragraph": "事君章第十七",
                    "zhushu": "",
                    "type": 1
                },
                {
                    "paragraph": "子曰：“君子之事上也，",
                    "zhushu": "上，謂君也。"
                },
                {
                    "paragraph": "進思盡忠，",
                    "zhushu": "進見於君，則思盡忠節。"
                },
                {
                    "paragraph": "退思補過，",
                    "zhushu": "君有過失，則思補益。"
                },
                {
                    "paragraph": "將順其美，",
                    "zhushu": "將，行也。君有美善，則順而行之。"
                },
                {
                    "paragraph": "匡救其惡，",
                    "zhushu": "匡，正也。救，止也。君有過惡，則正而止之。"
                },
                {
                    "paragraph": "故上下能相親也。",
                    "zhushu": "下以忠事上，上以義接下，君臣同德，故能相親。"
                },
                {
                    "paragraph": "詩云：‘心乎愛矣，遐不謂矣？中心藏之，何日忘之。’”",
                    "zhushu": "遐，逺也。義取臣心愛君，雖離左右，不謂爲逺。愛君之志，常藏心中，無日暫忘也。"
                }
            ]
        },
        {
            "name": "喪親章第十八",
            "paragraphs": [
                {
                    "paragraph": "喪親章第十八",
                    "zhushu": "",
                    "type": 1
                },
                {
                    "paragraph": "子曰：“孝子之喪親也，",
                    "zhushu": "生事已畢，死事未見，故發此章。○喪，如字，又丁浪反。"
                },
                {
                    "paragraph": "哭不偯，",
                    "zhushu": "氣竭而息，聲不委曲。○偯，於豈反。"
                },
                {
                    "paragraph": "禮無容，",
                    "zhushu": "觸地無容。"
                },
                {
                    "paragraph": "言不文，",
                    "zhushu": "不爲文飾。"
                },
                {
                    "paragraph": "服美不安，",
                    "zhushu": "不安美飾，故服衰麻。"
                },
                {
                    "paragraph": "聞樂不樂，",
                    "zhushu": "悲哀在心，故不樂也。○不樂，音洛。"
                },
                {
                    "paragraph": "食旨不甘，",
                    "zhushu": "旨，美也。不甘美味，故䟽食水飲。"
                },
                {
                    "paragraph": "此哀慼之情也。",
                    "zhushu": "謂上六句。"
                },
                {
                    "paragraph": "三日而食，敎民無以死傷生，毀不滅性，此聖人之政也。",
                    "zhushu": "不食三日，哀毀過情，滅性而死，皆虧孝道，故聖人制禮施敎，不令至於殞滅。"
                },
                {
                    "paragraph": "喪不過三年，示民有終也。",
                    "zhushu": "三年之喪，天下達禮，使不肖企及，賢者俯從。夫孝子有終身之憂，聖人以三年爲制者，使人知有終竟之限也。"
                },
                {
                    "paragraph": "爲之棺椁衣衾而舉之；",
                    "zhushu": "周尸爲棺，周棺爲椁。衣，謂斂衣。衾，被也。舉，謂舉尸內於棺也。○椁，音郭。"
                },
                {
                    "paragraph": "陳其簠簋，而哀戚之；",
                    "zhushu": "簠簋，祭器也。陳奠素器而不見親，故哀戚也。○簠，音甫。簋，音軌。"
                },
                {
                    "paragraph": "擗踊哭泣，哀以送之；",
                    "zhushu": "男踊女擗，祖載送之。○擗，婢亦反。踊，音勇。"
                },
                {
                    "paragraph": "卜其宅兆，而安措之；",
                    "zhushu": "宅，墓穴也。兆，營域也。葬事大，故卜之。○兆，卦也。廣雅云“葬地”。"
                },
                {
                    "paragraph": "爲之宗廟，以鬼享之；",
                    "zhushu": "立廟祔祖之後，則以鬼禮享之。"
                },
                {
                    "paragraph": "春秋祭祀，以時思之。",
                    "zhushu": "寒暑變移，益用增感，以時祭祀，展其孝思也。"
                },
                {
                    "paragraph": "生事愛敬，死事哀戚，生民之本盡矣，死生之義備矣，孝子之事親終矣。",
                    "zhushu": "愛敬哀戚，孝行之始終也。備陳死生之義，以盡孝子之情。"
                }
            ]
        }
    ]
}