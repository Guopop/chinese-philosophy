{
    "name": "韓詩外傳",
    "author": "西漢・韓嬰",
    "loadChapterCount": 2,
    "hasZhushu": true,
    "chapters": [
        {
            "name": "韓詩外傳序",
            "paragraphs": [
                {
                    "paragraph": "韓詩外傳序",
                    "zhushu": "",
                    "type": 1
                },
                {
                    "paragraph": "始余年少，讀韓詩外傳，疑其爲先秦時文字。及授詩，爲專門學，聞有韓、魯、齊三家之詩，遂求得之。因考其說：韓詩，燕韓嬰所作，故號韓詩。魯詩，浮丘伯傳之魯申培公，故號魯詩。齊詩，齊轅固所傳，故號齊詩。或以國稱，或以氏傳。齊詩魏代已亡，魯詩亡於西晉，而韓之傳又與齊、魯間殊，然歸一也。漢藝文志：“韓詩三十六卷，内傳四卷，外傳六卷，說四十一卷。”隋經籍志：“韓詩二十二卷，薛氏章句。”唐藝文志：“韓詩，卜商序，韓嬰注，二十二卷，又外傳十卷。”韓詩存而無傳者，至唐猶在。今存外傳十篇，非韓嬰傳詩之詳者，遺說時見於他，與毛說絶異，兹固不暇論也。然觀外傳，雖非其解經之詳，斷章取義，要有合於孔門商、賜言詩之㫖。况文辭淸婉，有先秦風，學者安得不宗尚之？海岱劉侯貞來守嘉禾，聽政之暇，因以其先君子節齋先生手鈔所藏諸書，悉刋置郡庠，期與四方之士共之。顧其意與秘而不傳，視爲己私者，相去遠矣。余聞後漢薛漢世習韓詩，父子以章句著名，因號薛氏章句。今侯父子以韓詩相傳，蓋慕薛氏之風而興起千載下者，非果有得於韓氏源委，其能然乎？余旣獲重閱一過，故著其說如此，尚當舎余詩學侯詩也。至正十五年龍集乙未秋八月，曲江錢惟善序。",
                    "zhushu": ""
                }
            ]
        },
        {
            "name": "韓嬰小傳",
            "paragraphs": [
                {
                    "paragraph": "韓嬰小傳",
                    "zhushu": "",
                    "type": 1
                },
                {
                    "paragraph": "漢書儒林傳云：“韓嬰，燕人也。孝文時爲博士，景帝時至常山太傳。嬰推詩人之意，而作外傳數萬言，其語頗與齊、魯間殊，然歸一也。淮南賁生受之。",
                    "zhushu": "賁音聞。"
                },
                {
                    "paragraph": "燕、趙間言詩者由韓生。韓生亦以易授人，推易意而爲之傳。燕、趙間好詩，故其易微，惟韓氏自傳之。武帝時，嬰嘗與董仲舒論於上前，其人精悍，處事分明，仲舒不能難也。後其孫商爲博士。孝宣時，涿郡韓生，其後也。”",
                    "zhushu": ""
                }
            ]
        },
        {
            "name": "詩外傳卷第一",
            "paragraphs": [
                {
                    "paragraph": "詩外傳卷第一",
                    "zhushu": "",
                    "type": 1
                },
                {
                    "paragraph": "曾子仕於莒，得粟三秉。方是之時，曾子重其禄而輕其身。親没之後，齊迎以相，楚迎以令尹，𣈆迎以上卿。方是之時，曾子重其身而輕其禄。懷其寳而迷其國者，不可與語仁；窘其身而約其親者，不可與語孝；任重道遠者，不擇地而息；家貧親老者，不擇官而仕。故君子橋褐趨時，當務爲急。傳云：不逢時而仕，任事而敦其慮，爲之使而不入其謀，貧焉故也。詩曰：“夙夜在公，實命不同。”",
                    "zhushu": "",
                    "type": 2
                },
                {
                    "paragraph": "傳曰：夫行露之人許嫁矣，然而未徃也。見一物不具，一禮不備，守節貞理，守死不徃。君子以爲得婦道之宜，故舉而傳之，揚而歌之，以絶無道之求，防汙道之行乎！詩曰：“雖速我訟，亦不爾從。”",
                    "zhushu": "",
                    "type": 2
                },
                {
                    "paragraph": "孔子南遊適楚，至於阿谷之隧，有處子佩瑱而浣者。孔子曰：“彼婦人其可與言矣乎？”抽觴以授子貢，曰：“善爲之辭，以觀其語。”子貢曰：“吾北鄙之人也，將南之楚。逢天之暑，思心潭潭，願乞一飲，以表我心。”婦人對曰：“阿谷之隧，隱曲之汜，其水載清載濁，流而趨海，欲飲則飲，何問婦人乎？”受子貢觴，迎流而挹之，奐然而棄之；促流而挹之，奐然而溢之。坐置之沙上，曰：“禮固不親授。”子貢以告。孔子曰：“丘知之矣。”抽琴去其軫，以授子貢，曰：“善爲之辭，以觀其語。”子貢曰：“嚮子之言，穆如清風，不悖我語，和暢我心。於此有琴而無軫，願借子以調其音。”婦人對曰：“吾，野鄙之人也，僻陋而無心，五音不知，安能調琴？”子貢以告。孔子曰：“丘知之矣。”抽絺𥿭五兩以授子貢，曰：“善爲之辭，以觀其語。”子貢曰：“吾，北鄙之人也，將南之楚。於此有絺𥿭五兩，吾不敢以當子身，敢置之水浦。”婦人對曰：“客之行，差遲乖人，分其資財，棄之野鄙。吾年甚少，何敢受子？子不早去，今竊有狂夫守之者矣。”詩曰：“南有喬木，不可休思。漢有遊女，不可求思。”此之謂也。",
                    "zhushu": "",
                    "type": 2
                },
                {
                    "paragraph": "哀公問孔子曰：“有智壽乎？”孔子曰：“然。人有三死而非命也者，自取之也。居處不理，飮食不節，勞過者，病共殺之；居下而好干上，嗜慾無厭，求索不止者，刑共殺之；少以敵衆，弱以侮強，忿不量力者，兵共殺之。故有三死而非命者，自取之也。”詩云：“人而無儀，不死何爲？”",
                    "zhushu": "",
                    "type": 2
                },
                {
                    "paragraph": "傳曰：在天者莫明乎日月，在地者莫明於水火，在人者莫明乎禮義。故日月不髙，則所照不遠；水火不積，則光炎不博；禮義不加乎國家，則功名不白。故人之命在天，國之命在禮。君人者降禮尊賢而王，重法愛民而霸，好利多詐而危，權謀傾覆而亡。詩曰：“人而無禮，胡不遄死？”",
                    "zhushu": "",
                    "type": 2
                },
                {
                    "paragraph": "君子有辯善之度，以治氣養性，則身後彭祖；修身自強，則名配堯禹。宜於時則逹，厄於竆則處，信禮者也。凡用心之術，由禮則理逹，不由禮則悖亂。飲食、衣服、動靜、居處，由禮則知節，不由禮則墊䧟生疾。容貌態度，進退移歩，由禮則夷。國政無禮則不行，王事無禮則不成，國無禮則不寧，王無禮則死亡無日矣。詩曰：“人而無禮，胡不遄死？”",
                    "zhushu": "",
                    "type": 2
                },
                {
                    "paragraph": "傳曰：不仁之至忽其親，不忠之至倍其君，不信之至欺其友。此三者，聖王之所殺而不赦也。詩曰：“人而無禮，不死何爲？”",
                    "zhushu": "",
                    "type": 2
                },
                {
                    "paragraph": "王子比干殺身以成其忠；柳下惠殺身以成其信；伯夷、叔齊殺身以成其廉。此三子者，皆天下之通士也。豈不愛其身哉？爲夫義之不立，名之不顯，則士耻之，故殺身以遂其行。由是觀之，卑賤貧竆，非士之耻也。天下舉忠而士不與焉，舉信而士不與焉，舉廉而士不與焉。三者存乎身，名傳於世，與日月並而息。天不能殺，地不能生，當桀紂之世，不之能汚也。然則非惡生而樂死也，惡富貴好貧賤也，由其理尊貴及己而仕也，不辭也。孔子曰：“富而可求，雖執鞭之士，吾亦爲之。”故阨竆而不憫，勞辱而不茍，然後能有致也。詩曰：“我心匪石，不可轉也。我心匪席，不可卷也。”此之謂也。",
                    "zhushu": "",
                    "type": 2
                },
                {
                    "paragraph": "原憲居魯，環堵之室，茨以蒿萊，蓬戶甕牖，桷桑而無樞，上漏下濕，匡坐而絃歌。子貢乗肥馬，衣輕裘，中紺而表素，軒不容巷，而徃見之。原憲楮冠黎杖而應門，正冠則纓絶，振襟則肘見，納履則踵决。子貢曰：“嘻！先生何病也？”原憲仰而應之曰：“憲聞之：無財之謂貧，學而不能行之謂病。憲貧也，非病也。若夫希世而行，比周而友，學以爲人，教以爲己，仁義之匿，車馬之飾，衣裘之麗，憲不忍爲之也。”子貢逡巡，靣有慙色，不辭而去。原憲乃徐歩曵杖，歌商頌而反，聲淪於天地，如出金石。天子不得而臣也，諸侯不得而友也。故養身者忘家，養志者忘身。身且不愛，孰能忝之？詩曰：“我心匪石，不可轉也。我心匪席，不可卷也。”",
                    "zhushu": "",
                    "type": 2
                },
                {
                    "paragraph": "傳曰：所謂士者，雖不能盡備乎道術，必有由也。雖不能盡乎美著，必有處也。言不務多，務審所行而己。行旣己尊之，言旣已由之，若肌膚性命之不可易也。詩曰：“我心匪石，不可轉也。我心匪席，不可卷也。”",
                    "zhushu": "",
                    "type": 2
                },
                {
                    "paragraph": "傳曰：君子㓗其身而同者合焉，善其音而𩔖者應焉。馬鳴而馬應之，牛鳴而牛應之，非知也，其勢然也。故新沐者必彈冠，新浴者必振衣，莫能以己之皭皭，容人之混汚然。詩曰：“我心匪鑑，不可以茹。”",
                    "zhushu": "",
                    "type": 2
                },
                {
                    "paragraph": "荆伐陳，陳西門壞，因其降民使脩之。孔子過而不式。子貢執轡而問曰：“禮，過三人則下，二人則式。今陳之脩門者衆矣，夫子不爲式，何也？”孔子曰：“國亡而弗知，不智也；知而不爭，非忠也；亡而不死，非勇也。脩門者雖衆，不能行一於此，吾故弗式也。”詩曰：“憂心悄悄，愠于群小。”小人成群，何足禮哉？",
                    "zhushu": "",
                    "type": 2
                },
                {
                    "paragraph": "傳曰：喜名者必多怨，好與者必多辱。唯滅跡於人，能隨天地自然，爲能勝理而無愛名。名興則道不用，道行則人無位矣。夫利爲害本，而福爲禍先。唯不求利者爲無害，不求福者爲無禍。詩曰：“不忮不求，何用不臧！”",
                    "zhushu": "",
                    "type": 2
                },
                {
                    "paragraph": "傳曰：聰者自聞，明者自見。聦明則仁愛著而廉耻分矣。故非道而行之，雖勞不至；非其有而求之，雖強不得。故智者不爲非其事，廉者不求非其有，是以害遠而名彰也。詩云：“不忮不求，何用不臧！”",
                    "zhushu": "",
                    "type": 2
                },
                {
                    "paragraph": "傳曰：安命養性者不待積委而冨，名號傳乎世者不待勢位而顯，德義暢乎中而無外求也。信哉，賢者之不以天下爲名利者也。詩曰：“不忮不求，何用不臧！”",
                    "zhushu": "",
                    "type": 2
                },
                {
                    "paragraph": "古者天子左五鐘，將出，則撞黃鐘，而右五鐘皆應之。馬鳴中律，駕者有文，御者有數。立則磬折，拱則抱鼓，行歩中規，折旋中矩。然後太師奏升車之樂，告出也。入則撞㽔賔，以治容貌。容貌得則顔色齊，顔色齊則肌膚安。㽔賔有聲，鵠震馬鳴，及倮介之蟲，無不延頸以聽。在内者皆玉色，在外者皆金聲。然後少師奏升堂之樂，即席告入也。此言音樂相和，物𩔖相感，同聲相應之義也。詩云：“鐘鼓樂之。”此之謂也。",
                    "zhushu": "",
                    "type": 2
                },
                {
                    "paragraph": "枯魚衘索，幾何不蠧。二親之壽，忽如過𨻶。樹木欲茂，霜露不凋。使賢士欲成其名，二親不待。家貧親老，不擇官而仕。詩曰：“雖則如燬，父母孔邇。”此之謂也。",
                    "zhushu": "",
                    "type": 2
                },
                {
                    "paragraph": "孔子曰：“君子有三憂：弗知，可無憂與？知而不學，可無憂與？學而不行，可無憂與？”詩曰：“未見君子，憂心惙惙。”",
                    "zhushu": "",
                    "type": 2
                },
                {
                    "paragraph": "魯公甫文伯死，其母不哭也。季孫聞之，曰：“公甫文伯之母，貞女也。子死不哭，必有方矣。”使人問焉。對曰：“昔是子也，吾使之事仲尼。仲尼去魯，送之不出魯郊，贈之不與家珎。病，不見士之視者；死，不見士之流淚者。死之日，宫女縗絰而從者十人。此不足於士，而有餘於婦人也。吾是以不哭也。”詩曰：“乃如之人𠔃，德音無良。”",
                    "zhushu": "",
                    "type": 2
                },
                {
                    "paragraph": "傳曰：天地有合，則生氣有精矣；隂陽消息，則變化有時矣。時得則治，時失則亂。故人生而不具者五：目無見，不能食，不能行，不能言，不能施化。三月微的，而後能見；七月而生齒，而後能食；朞年髑就，而後能行；三年腦合，而後能言；十六精通，而後能施化。隂陽相反，隂以陽變，陽以隂變。故男八月生齒，八歲而齠齒，十六而精化小通；女七月生齒，七歲而齓齒，十四而精化小通。是故陽以隂變，隂以陽變。故不肖者精化始具，而生氣感動，觸情縱欲，反施化，是以年壽亟夭，而性不長也。詩曰：“乃如之人𠔃，懷婚姻也。太無信也，不知命也。”賢者不然，精氣闐溢，而後傷時不可過也。不見道端，乃陳情欲，以歌道義。詩曰：“靜女其姝，俟我乎城隅。愛而不見，搔首踟蹰。”“瞻彼日月，悠悠我思。道之云遠，曷云能來？”急時辭也，是故稱之日月也。",
                    "zhushu": "",
                    "type": 2
                },
                {
                    "paragraph": "楚白公之難，有仕之善者，辭其母，將死君。其母曰：“棄母而死君，可乎？”曰：“聞事君者，内其禄而外其身。今之所以養母者，君之禄也。請徃死之。”比至朝，三廢車中。其僕曰：“子懼，何不反也？”曰：“懼，吾私也；死君，吾公也。吾聞君子不以私害公。”遂死之。君子聞之曰：“好義哉！必濟矣。”夫詩云：“深則厲，淺則掲。”此之謂也。",
                    "zhushu": "",
                    "type": 2
                },
                {
                    "paragraph": "晉靈公之時，宋人殺昭公，趙宣子請師於靈公而救之。靈公曰：“非晉國之急也。”宣子曰：“不然。夫大者天地，其次君臣，所以爲順也。今殺其君，所以反天地，逆人道也，天必加災焉。晉爲盟主而不救，天罰懼及矣。詩云：‘凡民有䘮，匍匐救之。’而况國君乎？”於是靈公乃與師而從之。宋人聞之，儼然感說，而晉國日昌。何則？以其誅逆存順。詩曰：“凡民有䘮，匍匐救之。”趙宣子之謂也。",
                    "zhushu": "",
                    "type": 2
                },
                {
                    "paragraph": "傳曰：水濁則魚喁，令苛則民亂。城峭則崩，岸峭則陂。故吳起削刑而車裂，商鞅峻法而支解。治國者譬若乎張琴然，大絃急則小絃絶矣。故急轡衘者，非千里之御也。有聲之聲，不過百里；無聲之聲，延及四海。故禄過其功者削，名過其實者損。情行合名，禍福不虚至矣。詩云：“何其處也，必有與也。何其乆也，必有以也。”故惟其無爲，能長生乆視，而無累於物矣。",
                    "zhushu": "",
                    "type": 2
                },
                {
                    "paragraph": "傳曰：衣服容貌者，所以說目也；應對言語者，所以說耳也；好惡去就者，所以說心也。故君子衣服中，容貌得，則民之目恱矣；言語遜，應對給，則民之耳恱矣；就仁去不仁，則民之心恱矣。三者存乎身，雖不在位，謂之素行。故中心存善而日新之，則獨居而樂，德充而形。詩曰：“何其處也，必有與也。何其乆也，必有以也。”",
                    "zhushu": "",
                    "type": 2
                },
                {
                    "paragraph": "仁道有四，磏爲下。有聖仁者，有智仁者，有德仁者，有磏仁者。上知天，能用其時；下知地，能用其財；中知人，能安樂之，是聖仁者也。上亦知天，能用其時；下知地，能用其財；中知人，能使人肆之，是智仁也。寛而容衆，百姓信之，道所以至，弗辱以時，是德仁者也。廉㓗直方，疾亂不治，惡邪不匡，雖居郷里，若坐塗炭，命入朝廷，如赴湯火，非其民不使，非其食弗甞，疾亂世而輕死，弗顧弟兄，以法度之，比於不詳，是磏仁者也。傳曰：山銳則不高，水徑則不深，仁磏則其德不厚，志與天地擬者其人不祥。是伯夷、叔齊、卞隨、介子推、原憲、鮑焦、𡊮旌目、申徒狄之行也。其所受天命之度，適至是而亡，弗能改也，雖枯槁弗捨也。詩云：“亦已焉哉！天實爲之，謂之何哉！”磏仁雖下，然聖人不廢者，匡民隱括，有在是中者也。",
                    "zhushu": "",
                    "type": 2
                },
                {
                    "paragraph": "申徒狄非其世，將自投於河。崔嘉聞而止之曰：“吾聞聖人仁士之於天地之間也，民之父母也。今爲儒雅之故，不救溺人，可乎？”申徒狄曰：“不然。桀殺𥘄龍逢，紂殺王子比干，而亡天下；吳殺子胥，陳殺泄冶，而滅其國。故亡國殘家，非無聖智也，不用故也。”遂抱石而沉於河。君子聞之曰：“廉矣！如仁歟，則吾未之見也。”詩曰：“天實爲之，謂之何哉！”",
                    "zhushu": "",
                    "type": 2
                },
                {
                    "paragraph": "鮑焦衣弊膚見，挈畚持蔬，遇子貢於道。子貢曰：“吾子何以至於此也？”鮑焦曰：“天下之遺德教者衆矣，吾何以不至於此也？吾聞之，世不已知而行之不已者，爽行也；上不已用而干之不止者，是毁廉也。行爽毁廉，然且弗舎，惑於利者也。”子貢曰：“吾聞之，非其世者，不生其利；汙其君者，不履其土。非其世而持其蔬。詩曰：‘溥天之下，莫非王土。’此誰有之哉？”鮑焦曰：“於戯！吾聞賢者重進而輕退，廉者易愧而輕死。”於是棄其蔬而立槁於洛水之上。君子聞之曰：“廉夫剛哉！夫山銳則不高，水徑則不深，行磏者德不厚，志與天地擬者，其爲人不祥。鮑焦可謂不祥矣。其節度淺深，適至於是矣。”詩云：“亦已焉哉！天實爲之，謂之何哉！”",
                    "zhushu": "",
                    "type": 2
                },
                {
                    "paragraph": "昔者周道之盛，邵伯在朝，有司請營邵以居。邵伯曰：“嗟！以吾一身而勞百姓，此非吾先君文王之志也。”於是出而就蒸庶於阡陌隴畒之間而聽斷焉。邵伯暴處遠野，廬於樹下。百姓大恱，耕桑者倍力以勸。於是歲大稔，民給家足。其後在位者驕奢，不恤元元，稅賦䌓數，百姓困乏，耕桑失時。於是詩人見召伯之所休息樹下，美而歌之。詩曰：“蔽茀甘棠，勿剪勿伐，召伯所茇。”此之謂也。",
                    "zhushu": ""
                }
            ]
        },
        {
            "name": "詩外傳卷第二",
            "paragraphs": [
                {
                    "paragraph": "詩外傳卷第二",
                    "zhushu": "",
                    "type": 1
                },
                {
                    "paragraph": "楚莊王圍宋，有七日之糧，曰：“盡此而不克，將去而歸。”於是使司馬子反乗闥而窺宋城，宋使華元乗闥而應之。子反曰：“子之國何若矣？”華元曰：“憊矣！易子而食之，㭊骸而㸑之。”子反曰：“嘻！甚矣憊！雖然，吾聞圍者之國，箝馬而抹之，使肥者應客。今何吾子之情也？”華元曰：“吾聞君子見人之困則矜之，小人見人之困則幸之。吾望見吾子似於君子，是以情也。”子反曰：“諾。子其勉之矣！吾軍有七日糧爾。”揖而去。子反告莊王，莊王曰：“若何？”子反曰：“憊矣！易子而食之，㭊骸而㸑之。”莊王曰：“嘻！甚矣憊！今得此而歸爾。”子反曰：“不可，吾已告之矣，曰軍亦有七日糧爾。”莊王怒曰：“吾使子視之，子曷爲而告之？”子反曰：“區區之宋，猶有不欺之臣，何以楚國而無乎？吾是以告之也。”莊王曰：“雖然，吾子今得此而歸爾。”子反曰：“王請處此，臣請歸耳。”王曰：“子去我而歸，吾孰與處乎此？吾將從子而歸。”遂師而歸。君子善其平已也。華元以誠告子反，得以解圍，全二國之命。詩云：“彼姝者子，何以告之？”君子善其以誠相告也。",
                    "zhushu": "",
                    "type": 2
                },
                {
                    "paragraph": "魯監門之女嬰相從績，中夜而泣涕。其偶曰：“何謂而泣也？”嬰曰：“吾聞衛世子不肖，所以泣也。”其偶曰：“衛世子不肖，諸侯之憂也。子曷爲泣也？”嬰曰：“吾聞之，異乎子之言也。昔者宋之桓司馬得罪於宋君，出於魯，其馬佚而𩥇吾園，而食吾園之葵。是歲，吾聞園人亡利之半。越王勾踐起兵而攻吳，諸侯畏其威。魯徃獻女，吾姊與焉。兄徃視之，道畏而死。越兵威者，吳也；兄死者，我也。由是觀之，禍與福相反也。今衛世子甚不肖，好兵，吾男弟三人，能無憂乎？”詩曰：“大夫跋渉，我心則憂。”是非𩔖與乎？",
                    "zhushu": "",
                    "type": 2
                },
                {
                    "paragraph": "高子問於孟子曰：“夫嫁娶者，非己所自親也。衛女何以得編於詩也？”孟子曰：“有衛女之志則可，無衛女之志則怠。若伊尹於太甲，有伊尹之志則可，無伊尹之志則篡。夫道二，常之謂經，變之謂權。懷其常道而挾其變權，乃得爲賢。夫衛女行中孝，慮中聖，權如之何？”詩曰：“旣不我嘉，不能旋反。視爾不臧，我思不遠。”",
                    "zhushu": "",
                    "type": 2
                },
                {
                    "paragraph": "楚莊王聽朝罷晏，樊姬下堂而迎之，曰：“何罷之晏也，得無饑倦乎？”莊王曰：“今日聽忠賢之言，不知饑倦也。”樊姬曰：“王之所謂忠賢者，諸侯之客歟？中國之士歟？”莊王曰：“則沈令尹也。”樊姫掩口而𥬇。王曰：“姫之所𥬇，何也？”姫曰：“妾得於王，尚湯沐，執巾櫛，振袵席，十有一年矣。然妾未甞不遣人之梁、鄭之間，求美人而進之於王也。與妾同列者十人，賢於妾者二人，妾豈不欲擅王之寵哉？不敢𥝠願蔽衆美，欲王之多見則娛。今沈令尹相楚數年矣，未甞見進賢而退不肖也，又焉得爲忠賢乎？”莊王旦朝，以樊姫之言告沈令尹，令尹避席而進孫叔敖。叔敖治楚三年，而楚國霸。楚史援筆而書之於䇿曰：“楚之霸，樊姫之力也。”詩曰：“百爾所思，不如我所之。”樊姫之謂也。",
                    "zhushu": "",
                    "type": 2
                },
                {
                    "paragraph": "閔子騫始見於夫子，有菜色，後有芻豢之色。子貢問曰：“子始有菜色，今有芻豢之色，何也？”閔子曰：“吾出蒹葭之中，入夫子之門，夫子内切瑳以孝，外爲之陳王法，心竊樂之。出見羽蓋龍旂，裘旃相隨，心又樂之。二者相攻胷中而不能任，是以有菜色也。今被夫子之文𡫏深，又頼二三子切瑳而進之，内明於去就之義，出見羽蓋龍旂，旃裘相隨，視之如壇土矣，是以有芻豢之色。”詩曰：“如切如瑳，如琢如磨。”",
                    "zhushu": "",
                    "type": 2
                },
                {
                    "paragraph": "傳曰：雩而雨者，何也？曰：無何也，猶不雩而雨也。星墜木鳴，國人皆恐，何也？是天地之變，隂陽之化，物之罕至者也，怪之可也，畏之非也。夫日月之薄蝕，怪星之黨見，風雨之不時，是無世而不甞有也。上明政平，是雖並至，無傷也；上闇政險，是雖無一，無益也。夫萬物之有災，人妖最可畏也。曰：何謂人妖？曰：枯耕傷稼，枯耘傷歲，政險失民，田穢稼惡，䧽貴民飢，道有死人，冦賊並起，上下乖離，鄰人相暴，對門相盗，禮義不脩，牛馬相生，六畜作妖，臣下殺上，父子相疑，是謂人妖，是生於亂。傳曰：天地之災，隱而廢也；萬物之怪，書不說也。無用之變，不急之災，棄而不治。若夫君臣之義，父子之親，男女之别，切瑳而不舎也。詩曰：“如切如瑳，如琢如磨。”",
                    "zhushu": "",
                    "type": 2
                },
                {
                    "paragraph": "孔子曰：“口欲味，心欲佚，教之以仁；心欲兵，身惡勞，教之以恭；好辯論而畏懼，教之以勇；目好色，耳好聲，教之以義。”易曰：“艮其限，列其□，厲薰心。”詩曰：“吁嗟女兮，無與士耽。”皆防邪禁佚，調和心志。",
                    "zhushu": "",
                    "type": 2
                },
                {
                    "paragraph": "高牆豐上激下，未必崩也；降雨興流潦至，則崩必先矣。草木根荄淺，未必撅也；飄風興，暴雨墜，則撅必先矣。君子居是邦也，不崇仁義，尊賢臣，以理萬物，未必亡也。一旦有非常之變，諸侯交爭，人趨車馳，迫然禍至，乃始憂愁，乾喉焦唇，仰天而嘆，庶幾乎望其安也，不亦晚乎？孔子曰：“不愼其前，而悔其後。嗟乎！雖悔無及矣。”詩曰：“掇其泣矣，何嗟及矣！”",
                    "zhushu": "",
                    "type": 2
                },
                {
                    "paragraph": "曾子曰：“君子有三言，可貫而佩之：一曰無内踈而外親，二曰身不善而怨他人，三曰患至而後呼天。”子貢曰：“何也？”曾子曰：“内踈而外親，不亦反乎？身不善而怨他人，不亦遠乎？患至而後呼天，不亦晚乎？”詩曰：“惙其泣矣，何嗟及矣！”",
                    "zhushu": "",
                    "type": 2
                },
                {
                    "paragraph": "夫霜雪雨露，殺生萬物者也，天無事焉，猶之貴天也；執法厭文，治官治民者，有司也，君無事焉，猶之尊君也。夫闢土殖榖者后稷也，决江流河者禹也，聽獄執中者臯陶也，然而聖后者堯也。故有道以御之，身雖無能也，必使能者爲已用也；無道以御之，彼雖多能，猶將無益於存亡矣。詩曰：“執轡如組，兩𩥵如舞。”貴能御也。",
                    "zhushu": "",
                    "type": 2
                },
                {
                    "paragraph": "傳曰：孔子云：“美哉！顔無父之御也。馬知後有輿而輕之，知上有人而愛之。馬親其正而愛其事，如使馬能言，彼將必曰：‘樂哉！今日之騶也！’至於顔淪，少衰矣。馬知後有輿而輕之，知上有人而敬之。馬親其正而敬其事，如使馬能言，彼將必曰：‘騶來，其人之使我也！’至於顔夷而衰矣。馬知後有輿而重之，知上有人而畏之。馬親其正而畏其事，如使馬能言，彼將必曰：‘騶來！騶來！女不騶，彼將殺女。’故御馬有法矣，御民有道矣。法得則馬和而歡，道得則民安而集。詩曰：‘執轡如組，兩𩥵如舞。’此之謂也。”",
                    "zhushu": "",
                    "type": 2
                },
                {
                    "paragraph": "顔淵侍坐魯定公于臺，東野畢御馬于臺下。定公曰：“善哉！東野畢之御也。”顔淵曰：“善則善矣，其馬將佚矣。”定公不說，以告左右曰：“聞君子不𧮂人，君子亦𧮂人乎？”顔淵退，俄而厩人以東野畢馬佚聞矣。定公掲席而起曰：“趣駕召顔淵。”顔淵至，定公曰：“郷寡人曰：‘善哉！東野畢之御也。’吾子曰：‘善則善矣，然則馬將佚矣。’不識吾子以何知之？”顔淵曰：“臣以政知之。昔者舜工於使人，造父工於使馬。舜不窮其民，造父不極其馬，是以舜無佚民，造父無佚馬。今東野畢之上車，執轡衘體正矣；周旋歩驟，朝禮畢矣；歷險致遠，馬力殫矣，然猶䇿之不已，所以知佚也。”定公曰：“善。可少進。”顔淵曰：“獸窮則齧，鳥窮則啄，人窮則詐。自古及今，窮其下能不危者，未之有也。”詩曰：“執轡如組，兩𩥵如舞。”善御之謂也。”定公曰：“寡人之過矣。”",
                    "zhushu": "",
                    "type": 2
                },
                {
                    "paragraph": "崔杼弑莊公，合士大夫盟。盟者皆脫劒而入，言不疾，措血至者死，所殺者十餘人。次及晏子，奉杯血，仰天而嘆曰：“惡乎！崔杼將爲無道而殺其君。”於是盟者皆視之。崔杼謂晏子曰：“子與我，吾將與子分國；子不與我，殺子。直兵將推之，曲兵將鈎之，吾願子之圖之也。”晏子曰：“留以利而倍其君，非仁也；刼以刃而失其志者，非勇也。詩曰：‘莫莫葛藟，延于條枚。愷悌君子，求福不回。’嬰其可回矣？直兵推之，曲兵鈎之，嬰不之革也。”崔杼曰：“舎晏子。”晏子起而出，授綏而乗。其僕馳，晏子撫其手曰：“麋鹿在山林，其命在庖厨。命有所懸，安在疾驅？”安行成節，然後去之。詩曰：“羔裘如濡，恂直且侯。彼己之子，舎命不偷。”晏子之謂也。",
                    "zhushu": "",
                    "type": 2
                },
                {
                    "paragraph": "楚昭王有士曰石奢，其爲人也，公而好直，王使爲理。於是道有殺人者，石奢追之，則父也。還返於廷，曰：“殺人者，臣之父也。以父成政，非孝也；不行君法，非忠也。弛罪廢法而伏其辜，臣之所守也。”遂伏斧鑕，曰：“命在君。”君曰：“追而不及，庸有罪乎？子其治事矣。”石奢曰：“不然。不私其父，非孝也；不行君法，非忠也；以死罪生，不廉也。君欲赦之，上之惠也；臣不能失法，下之義也。”遂不去鈇鑕，刎頸而死乎廷。君子聞之曰：“貞夫法哉，石先生乎！”孔子曰：“子爲父隱，父爲子隱，直在其中矣。”詩曰：“彼己之子，邦之司直。”石先生之謂也。",
                    "zhushu": "",
                    "type": 2
                },
                {
                    "paragraph": "外寛而内直，自設於隱括之中，直己不直人，善廢而不悒悒，蘧伯玉之行也。故爲人父者則願以爲子，爲人子者則願以爲父，爲人君者則願以爲臣，爲人臣者則願以爲君。名昭諸侯，天下願焉。詩曰：“彼己之子，邦之彦兮。”此君子之行也。",
                    "zhushu": "",
                    "type": 2
                },
                {
                    "paragraph": "傳曰：孔子遭齊程本子於剡之間，傾蓋而語終日。有間，顧子路曰：“由！束帛十匹，以贈先生。”子路不對。有間，又顧曰：“束帛十匹，以贈先生。”子路率爾而對曰：“昔者由也聞之於夫子，士不中道相見、女無媒而嫁者，君子不行也。”孔子曰：“夫詩不云乎：‘野有蔓草，零露漙兮。有美一人，清揚婉兮。邂逅相遇，適我願兮。’且夫齊程本子，天下之賢士也。吾於是而不贈，終身不之見也。大德不踰閑，小德出入可也。”",
                    "zhushu": "",
                    "type": 2
                },
                {
                    "paragraph": "君子有主善之心，而無勝人之色；德足以君天下，而無驕肆之容；行足以及後世，而不以一言非人之不善。故曰：君子盛德而卑，虚己以受人，旁行不流，應物而不窮。雖在下位，民願戴之。雖欲無尊，得乎哉？詩曰：“彼己之子，美如英，美如英，殊異乎公行。”",
                    "zhushu": "",
                    "type": 2
                },
                {
                    "paragraph": "君子易和而難狎也，易懼而不可刼也，畏患而不避義死，好利而不爲所非。交親而不比，言辯而不亂。盪盪乎其易不可失也，磏乎其廉而不劌也，温乎其仁厚之光大也，超乎其有以殊於世也。詩曰：“美如玉，美如玉，殊異乎公族。”",
                    "zhushu": "",
                    "type": 2
                },
                {
                    "paragraph": "商容甞執羽籥，馮於馬徒，欲以伐紂而不能，遂去，伏於太行。及武王克殷，立爲天子，欲以爲三公。商容辭曰：“吾常馮於馬徒，欲以伐紂而不能，愚也。不爭而隱，無勇也。愚且無勇，不足以備乎三公。”遂固辭不受命。君子聞之曰：“商容可謂内省而不誣能矣。君子哉！去素餐遠矣。”詩曰：“彼君子兮，不素餐兮。”商先生之謂也。",
                    "zhushu": "",
                    "type": 2
                },
                {
                    "paragraph": "晉文侯使李離爲大理，過聽殺人，自拘於廷，請死於君。君曰：“官有貴賤，罰有輕重。下吏有罪，非子之罪也。”李離對曰：“臣居官爲長，不與下吏讓位；受爵爲多，不與下吏分利。今過聽殺人而下吏蒙其死，非所聞也。”不受命。君曰：“自以爲罪，則寡人亦有罪矣。”李離曰：“法失則刑，刑失則死。君以臣爲能聽微决疑，故使臣爲理。今過聽殺人之罪，罪當死。”君曰：“棄位委官，伏法亡國，非所望也。趣出，無憂寡人之心。”李離對曰：“政亂國危，君之憂也；軍敗卒亂，將之憂也。夫無能以事君，闇行以臨官，是無功以食禄也。臣不能以虚自誣。”遂伏劒而死。君子聞之曰：“忠矣乎！”詩曰：“彼君子兮，不素餐兮。”李先生之謂也。",
                    "zhushu": "",
                    "type": 2
                },
                {
                    "paragraph": "楚狂接輿躬耕以食，其妻之市未返。楚王使使者賫金百鎰造門，曰：“大王使臣奉金百鎰，願請先生治河南。”接輿𥬇而不應。使者遂不得辭而去。妻從市而來，曰：“先生少而爲義，豈將老而遺之哉？門外車軼，何其深也？”接輿曰：“今者王使使者賫金百鎰，欲使我治河南。”其妻曰：“豈許之乎？”曰：“未也。”妻曰：“君使不從，非忠也；從之，是遺義也。不如去之。”乃夫負釡甑，妻戴經器，變易姓字，莫知其所之。論語曰：“色斯舉矣，翔而後集。”接輿之妻是也。詩曰：“逝將去汝，適彼樂土。樂土樂土，爰得我所。”",
                    "zhushu": "",
                    "type": 2
                },
                {
                    "paragraph": "昔者桀爲酒池糟隄，縱靡靡之樂，而牛飲者三千。羣臣皆相持而歌：“江水沛兮，舟楫敗兮。我王廢兮，趣歸於亳，亳亦大兮。”又曰：“樂兮樂兮，四牡驕兮，六轡沃兮。去不善兮善，何不樂兮。”伊尹知大命之將去，舉觴造桀曰：“君王不聽臣言，大命去矣，亡無日矣。”桀相然而抃，盍然而𥬇，曰：“子又妖言矣。吾有天下，猶天之有日也。日有亡乎？日亡吾亦亡也。”於是伊尹接履而趨，遂適於湯，湯以爲相。可謂適彼樂土，爰得其所矣。詩曰：“逝將去汝，適彼樂土。樂土樂土，爰得我所。”",
                    "zhushu": "",
                    "type": 2
                },
                {
                    "paragraph": "伊尹去夏入殷，田饒去魯適燕，介子推去𣈆入山。田饒事魯哀公而不見察。田饒謂哀公曰：“臣將去君，黃鵠舉矣。”哀公曰：“何謂也？”曰：“君獨不見夫雞乎？首戴冠者，文也；足搏距者，武也；敵在前敢鬬者，勇也；得食相告，仁也；守夜不失時，信也。雞有此五德，君猶日瀹而食之者，何也？則以其所從來者近也。夫黃鵠一舉千里，止君園池，食君魚鼈，啄君黍粱，無此五者，君猶貴之，以其所從來者遠矣。臣將去君，黃鵠舉矣。”哀公曰：“止！吾將書子言也。”田饒曰：“臣聞食其食者，不毁其器；隂其樹者，不折其枝。有臣不用，何書其言？”遂去之燕。燕立以爲相，三年，燕政大平，國無盗賊。哀公喟然太息，爲之辟寢三月，減損上服，曰：“不愼其前，而悔其後，何可復得？”詩云：“逝將去汝，適彼樂國。樂國樂國，爰得我直。”",
                    "zhushu": "",
                    "type": 2
                },
                {
                    "paragraph": "子賤治單父，彈鳴琴，身不下堂，而單父治。巫馬期以星出，以星入，日夜不處，以身親之，而單父亦治。巫馬期問於子賤，子賤曰：“我任人，子任力。任人者佚，任力者勞。”人謂子賤則君子矣，佚四肢，全耳目，平心氣，而百官理，任其數而已。巫馬期則不然乎，然事惟勞力教詔，雖治猶未至也。詩曰：“子有衣裳，弗曳弗婁。子有車馬，弗馳弗驅。”",
                    "zhushu": "",
                    "type": 2
                },
                {
                    "paragraph": "子路曰：“士不能勤苦，不能輕死亡，不能恬貧竆，而曰我行義，吾不信也。”昔者申包胥立於秦廷，七日七夜，哭不絶聲，是以存楚。不能勤苦，焉得行此？比干且死，而諌愈忠。伯夷、叔齊餓于首陽，而志益彰。不輕死亡，焉能行此？曾子褐衣緼緒，未甞完也，糲米之食，未甞飽也，義不合則辭上卿，不恬貧竆，焉能行此？夫士欲立身行道，無顧難易，然後能行之；欲行義白名，無顧利害，然後能行之。詩曰：“彼己之子，碩大且篤。”良非篤脩身行之君子，其孰能與之哉？",
                    "zhushu": "",
                    "type": 2
                },
                {
                    "paragraph": "子路與巫馬期薪於韞丘之下，陳之冨人有處師氏者，脂車百乗，觴於韞丘之上。子路與巫馬期曰：“使子無忘子之所知，亦無進子之所能，得此冨，終身無復見夫子，子爲之乎？”巫馬期喟然仰天而嘆，闟然投鎌於地，曰：“吾甞聞之夫子：‘勇士不忘喪其元，志士仁人不忘在溝壑。’子不知予與？試予與？意者其志與？”子路心慙，故負薪先歸。孔子曰：“由來！何爲偕出而先返也？”子路曰：“向也由與巫馬期薪於韞丘之下，陳之冨人有處師氏者，脂車百乗，觴於韞丘之上。由謂巫馬期曰：‘使子無忘子之所知，亦無進子之所能，得此冨，終身無復見夫子，子爲之乎？’巫馬期喟然仰天而嘆，闟然投鎌於地，曰：‘吾甞聞夫子，勇士不忘喪其元，志士仁人不忘在溝壑。子不知予與？試予與？意者其志與？’由也心慚，故先負薪歸。”孔子援琴而彈。詩曰：“肅肅鴇羽，集于苞栩。王事靡盬，不能蓺稷黍。父母何怙？悠悠蒼天，曷其有所！”予道不行邪？使汝願者！",
                    "zhushu": "",
                    "type": 2
                },
                {
                    "paragraph": "孔子曰：“士有五：有埶尊貴者，有家冨厚者，有資勇悍者，有心智惠者，有貌美好者。有埶尊貴者，不以愛民行義理，而反以暴敖。家冨厚者，不以振窮救不足，而反以侈靡無度。資勇悍者，不以衛上攻戰，而反以侵陵私鬬。心智惠者，不以端計數，而反以事姧飾詐。貌美好者，不以綂朝涖民，而反以蠱女從欲。此五者，所謂士失其美質者也。”詩曰：“温其如玉，在其板屋，亂我心曲。”",
                    "zhushu": "",
                    "type": 2
                },
                {
                    "paragraph": "上之人所遇，色爲先，聲音次之，事行爲後。故望而宜爲人君者，容也；近而可信者，色也；發而安中者，言也；乆而可觀者，行也。故君子容色，天下儀𧰼而望之，不假言而知爲人君者。詩曰：“顔如渥丹，其君也哉！”",
                    "zhushu": "",
                    "type": 2
                },
                {
                    "paragraph": "子夏讀詩已畢。夫子問曰：“爾亦何大於詩矣？”子夏對曰：“詩之於事也，昭昭乎若日月之光明，燎燎乎如星辰之錯行。上有堯舜之道，下有三王之義，弟子不敢忘。雖居蓬戸之中，彈琴以詠先王之風，有人亦樂之，無人亦樂之，亦可發憤忘食矣。詩曰：‘衡門之下，可以棲遲。泌之洋洋，可以樂饑。’”夫子造然變容曰：“嘻！吾子始可以言詩已矣。然子以見其表，未見其裏。”顔淵曰：“其表已見，其裏又何有哉？”孔子曰：“闚其門，不入其中，安知其奥藏之所在乎？然藏又非難也。丘甞悉心盡志，已入其中，前有髙岸，後有深谷，泠泠然如此，旣立而已矣。不能見其裏，未謂精微者也。”",
                    "zhushu": "",
                    "type": 2
                },
                {
                    "paragraph": "傳曰：國無道，則飄風厲疾，暴雨折木，隂陽錯氛，夏寒冬温，春𤍠秋榮，日月無光，星辰錯行。民多疾病，國多不祥，羣生不壽，而五榖不登。當成周之時，隂陽調，寒暑平，羣生遂，萬物寧。故曰：其風治，其樂連，其驅馬舒，其民依依，其行遲遲，其意好好。詩曰：“匪風發兮，匪車偈兮。顧瞻周道，中心怛兮。”",
                    "zhushu": "",
                    "type": 2
                },
                {
                    "paragraph": "夫治氣養心之術，血氣剛強，則務之以調和；智慮濳深，則一之以易諒；勇毅強果，則輔之以道術；齊給便捷，則安之以靜退；卑攝貪利，則抗之以高志；容衆好散，則刼之以師友；怠慢摽棄，則慰之以禍災；愿婉端慤，則合之以禮樂。凡治氣養心之術，莫徑由禮，莫優得師，莫愼一好。好一則博，博則精，精則神，神則化。是以君子務結心乎一也。詩曰：“淑人君子，其儀一兮。其儀一兮，心如結兮。”",
                    "zhushu": "",
                    "type": 2
                },
                {
                    "paragraph": "玉不琢，不成器。人不學，不成行。家有千金之玉，不知治，猶之貧也。良工宰之，則冨及子孫；君子謀之，則爲國用。故動則安百姓，議則延民命。詩曰：“淑人君子，正是國人。正是國人，胡不萬年。”",
                    "zhushu": "",
                    "type": 2
                },
                {
                    "paragraph": "嫁女之家，三夜不息燭，思相離也。取婦之家，三日不舉樂，思嗣親也。是故昬禮不賀，人之序也。三月而廟見，稱來婦也。厥明見舅姑，舅姑降于西階，婦升自阼階，授之室也。憂思三日，不殺三月，孝子之情也。故禮者，因人情爲文。詩曰：“親結其縭，九十其儀。”言多儀也。",
                    "zhushu": "",
                    "type": 2
                },
                {
                    "paragraph": "原天命，治心術，理好惡，適情性，而治道畢矣。原天命則不惑禍福，不惑禍福則動靜脩。治心術則不妄喜怒，不妄喜怒則賞罰不阿。理好惡則不貪無用，不貪無用則不害物性。適情性則不過欲，不過欲則養性知足。四者不求於外，不假於人，反諸己而存矣。夫人者，說人者也。形而爲仁義，動而爲法則。詩曰：“伐柯伐柯，其則不遠。”",
                    "zhushu": ""
                }
            ]
        },
        {
            "name": "詩外傳卷第三",
            "paragraphs": [
                {
                    "paragraph": "詩外傳卷第三",
                    "zhushu": "",
                    "type": 1
                },
                {
                    "paragraph": "傳曰：昔者舜甑盆無膻，而下不以餘獲罪；飯乎土簋，啜乎土型，而農不以力獲罪；麑衣而䀈領，而女不以巧獲罪；法下易由，事寡易爲功，而民不以政獲罪。故大道多容，大德多下，聖人寡爲，故用物常壯也。傳曰：易簡而天下之理得矣。詩曰：“政有夷之行，子孫保之。”忠易爲禮，誠易爲辭，賢人易爲民，工巧易爲材。詩曰：“政有夷之行，子孫保之。”",
                    "zhushu": "",
                    "type": 2
                },
                {
                    "paragraph": "有殷之時，榖生湯之廷，三日而大拱。湯問伊尹曰：“何物也？”對曰：“榖樹也。”湯問：“何爲而生於此？”伊尹曰：“榖之出澤，野物也。今生天子之庭，殆不吉也。”湯曰：“柰何？”伊尹曰：“臣聞妖者，禍之先；祥者，福之先。見妖而爲善，則禍不至；見祥而爲不善，則福不臻。”湯乃齊戒靜處，夙興夜寐，弔死問疾，赦過賑窮。七日而榖亡。妖孽不見，國家昌。詩曰：“畏天之威，于時保之。”",
                    "zhushu": "",
                    "type": 2
                },
                {
                    "paragraph": "昔者周文王之時，𦲷國八年，夏六月，文王寢疾，五日而地動，東西南北不出國郊。有司皆曰：“臣聞地之動，爲人主也。今者君王寢疾，五日而地動，四面不出國郊，群臣皆恐，請移之。”文王曰：“柰何其移之也？”對曰：“興事動衆，以増國城，其可移之乎？”文王曰：“不可。夫天之道見妖，是以罰有罪也。我必有罪，故此罰我也。今又專興事動衆，以增國城，是重吾罪也，不可以之。昌也請改行重善移之，其可以免乎。”於是遂謹其禮節祑皮革，以交諸侯；飾其辭令幣帛，以禮俊士；頒其爵列等級田疇，以賞有功。遂與群臣行此，無幾何而疾止。文王即位八年而地動，之後四十三年，凡蒞國五十一年而終。此文王之所以踐妖也。詩曰：“畏天之威，于時保之。”",
                    "zhushu": "",
                    "type": 2
                },
                {
                    "paragraph": "王者之論德也，而不尊無功，不官無德，不誅無罪，朝無幸位，民無幸生。故上賢使能而等級不踰，折暴禁悍而刑罰不過。百姓曉然皆知夫爲善於家，取賞於朝也；爲不善於幽，而蒙刑於顯。夫是之謂定論，是王者之德。詩曰：“明昭有周，式序在位。”",
                    "zhushu": "",
                    "type": 2
                },
                {
                    "paragraph": "傳曰：以從俗爲善，以貨財爲寳，以養性爲己爲道，是民德也，未及於士也。行法而志堅，不以私欲害其所聞，是勁士也，未及於君子也。行法而志堅，好脩其所聞以矯其情，言行多當，未安諭也，知慮多當，未周宻也，上則能大其所𨺚也，下則開道不若己者，是篤厚君子，未及聖人也。若夫百王之法，若别白黒；應當世之變，若數三綱；行禮要節，若運四支；因化之功，若推四時，天下得序，群物安居，是聖人也。詩曰：“明昭有周，式序在位。”",
                    "zhushu": "",
                    "type": 2
                },
                {
                    "paragraph": "魏文侯欲置相，召李克問曰：“寡人欲置相，非翟黃則魏成子，願卜之於先生。”李克避席而辭曰：“臣聞之，卑不謀尊，踈不間親。臣外居者也，不敢當命。”文侯曰：“先生臨事勿讓。”李克曰：“夫觀士也，居則視其所親，富則視其所與，逹則視其所舉，竆則視其所不爲，貧則視其所不取。此五者足以觀矣。”文侯曰：“請先生就舎，寡人之相定矣。”李克出，遇翟黃，曰：“今日聞君召先生而卜相，果誰爲之？”李克曰：“魏成子爲之。”翟黃悖然作色曰：“吾何負於魏成子？西河之守，吾所進也。君以鄴爲憂，吾進西門豹；君欲伐中山，吾進樂羊；中山旣拔，無守之者，吾進先生。君欲置太子傅，吾進趙蒼。皆有成功就事，吾何負於魏成子？”克曰：“子之言克於子之君也，豈比周以求大官哉？君問置相非成則黃，二子何如？臣對曰：‘君不察故也。居則視其所親，富則視其所與，逹則視其所舉，竆則視其所不爲，貧則視其所不取。五者以定矣，何待克哉！’是以知魏成子爲相也。且子焉得與魏成子比？魏成子食禄日千鍾，什一在内，以聘約天下之士，是以得卜子夏、田子方、叚干木。此三人，君皆師友之。子之所進，皆臣之。子焉得與魏成子比乎？”翟黃逡巡再拜曰：“鄙人固陋，失對於夫子。”詩曰：“明昭有周，式序在位。”",
                    "zhushu": "",
                    "type": 2
                },
                {
                    "paragraph": "成侯、嗣公，聚歛計數之君也，未及取民也。子産，取民者也，未及爲政也。管仲爲政也，未及脩禮。故脩禮者王，爲政者強，取民者安，聚歛者亡。故聚歛以招榖，積財以肥敵，危身亡國之道也。明君不蹈也。將脩禮以齊朝，正法以齊官，平政以齊下，然後節奏齊乎朝，法則度量正乎官，忠信愛刑平乎下。如是，百姓愛之如父母，畏之如神明。是以德澤洋乎海内，福祉歸乎王公。詩曰：“降福簡簡，威儀反反。旣醉旣飽，福禄來反。”",
                    "zhushu": "",
                    "type": 2
                },
                {
                    "paragraph": "楚莊王寢疾，卜之，曰：“河爲祟。”大夫曰：“請用牲。”莊王曰：“止。古者聖王制祭不過望。濉、漳、江、漢，楚之望也。寡人雖不德，河非所獲罪也。”遂不祭。三日而疾有瘳。孔子聞之曰：“楚莊王之霸，其有方矣。制節守職，反身不貳，其霸不亦冝乎？”詩曰：“嗟嗟保介。”莊王之謂也。",
                    "zhushu": "",
                    "type": 2
                },
                {
                    "paragraph": "人主之疾，十有二發，非有賢醫，莫能治也。何謂十二發？痿、蹶、逆、脹、滿、支、膈、盲、煩、喘、痺、風，此之曰十二發。賢醫治之何？曰：省事輕刑，則痿不作；無使小民飢寒，則蹶不作；無令財貨上流，則逆不作；無令倉廪積腐，則脹不作；無使府庫充實，則滿不作；無使群臣縱恣，則支不作；無使下情不上通，則隔不作；上材恤下，則肓不作；法令奉行，則煩不作；無使下怨，則喘不作；無使賢㐲匿，則痺不作；無使百姓歌吟誹謗，則風不作。夫重臣羣下者，人主之心腹支體也。心腹支體無疾，則人主無疾矣。故非有賢醫，莫能治也。人皆有此十二疾，而不用賢醫，則國非其國也。詩曰：“多將熇熇，不可救藥。”終亦必亡而已矣。故賢醫用，則衆庶無疾，况人主乎？",
                    "zhushu": "",
                    "type": 2
                },
                {
                    "paragraph": "傳曰：太平之時，無瘖、𤼃、跛、眇、尫、蹇、侏儒、折短，父不哭子，兄不哭弟，道無襁負之遺育，然各以其序終者，賢醫之用也。故安止平正，除疾之道無他焉，用賢而已矣。詩曰：“有瞽有瞽，在周之庭。”紂之餘民也。",
                    "zhushu": "",
                    "type": 2
                },
                {
                    "paragraph": "傳曰：喪祭之禮廢，則臣子之恩薄；臣子之恩薄，則背死亡生者衆。小雅曰：“子子孫孫，勿替引之。”",
                    "zhushu": "",
                    "type": 2
                },
                {
                    "paragraph": "人事倫則順于鬼神，順于鬼神，則降福孔皆。詩曰：“以享以祀，以介景福。”",
                    "zhushu": "",
                    "type": 2
                },
                {
                    "paragraph": "武王伐紂，到于邢丘，楯折爲三，天雨三日不休。武王心懼，召太公而問曰：“意者紂未可伐乎？”太公對曰：“不然。楯折爲三者，軍當分爲三也。天雨三日不休，欲灑吾兵也。”武王曰：“然何若矣？”太公曰：“愛其人，及屋上烏；惡其人者，憎其骨餘。咸劉厥敵，靡使有餘。”武王曰：“於戯！天下未定也。”周公趨而進曰：“不然。使各度其宅而佃其田，無獲舊新。百姓有過，在予一人。”武王曰：“於戯！天下已定矣。”乃脩武勒兵於寗，更名邢丘曰懷，寗曰脩武。行克紂于牧之野。詩曰：“牧野洋洋，檀車皇皇，駟騵彭彭。維師尚父，時維鷹揚。涼彼武王，肆伐大商，會朝清明。”旣反商，及下車，封黃帝之後於蒯，封帝堯之後於祝，封舜之後於陳。下車而封夏后氏之後於𣏌，封殷之後於宋，封比干之墓，釋箕子之囚，表商容之閭。濟河而西，馬放華山之陽，示不復乗；牛放桃林之野，示不復服也；車甲衅而藏之於府庫，示不復用也。於是廢軍而郊射，左射貍首，右射騶虞，然後天下知武王不復用兵也。祀乎明堂而民知孝，朝覲然後諸侯知以敬。坐三老於大學，天子執醬而饋，執爵而酳，所以教諸侯之悌也。此四者，天下之大教也。夫武之乆，不亦宜乎？詩曰：“勝殷遏劉，𦒿定爾功。”言伐紂而殷亡武也。",
                    "zhushu": "",
                    "type": 2
                },
                {
                    "paragraph": "孟甞君請學於閔子，使車徃迎閔子。閔子曰：“禮有來學，無徃教。致師而學不能學，徃教則不能化君也。君所謂不能學者也，臣所謂不能化者也。”於是孟甞君曰：“敬聞命矣。”明日祛衣請受業。詩曰：“日就月將。”",
                    "zhushu": "",
                    "type": 2
                },
                {
                    "paragraph": "劒雖利，不厲不斷；材雖美，不學不高。雖有㫖酒嘉殽，不甞不知其㫖；雖有善道，不學不逹其功。故學然後知不足，教然後知不䆒。不足故自愧而勉，不䆒故盡師而熟。由此觀之，則教學相長也。子夏問詩，學一以知二。孔子曰：“起予者商也，始可與言詩已矣。”孔子賢乎英傑而聖德備，弟子被光景而德彰。詩曰：“日就月將。”",
                    "zhushu": ""
                },
                {
                    "paragraph": "凡學之道，嚴師爲難。師嚴然後道尊，道尊然後民知敬學。故太學之禮，雖詔於天子，無北面，尊師尚道也。故不言而信，不怒而威，師之謂也。詩曰：“日就月將，學有緝熈于光明。”",
                    "zhushu": "",
                    "type": 2
                },
                {
                    "paragraph": "傳曰：宋大水，魯人弔之曰：“天降滛雨，害於粢盛，延及君地，以憂執政，使臣敬弔。”宋人應之曰：“寡人不仁，齋戒不修，使民不時，天加以災，又遺君憂，拜命之辱。”孔子聞之，曰：“宋國其庶幾矣！”弟子曰：“何謂？”孔子曰：“昔桀、紂不任其過，其亡也忽焉；成湯、文王知任其過，其興也勃焉。過而改之，是不過也。”宋人聞之，乃夙興夜寐，弔死問疾，戮力宇内，三歲，年豐政平。郷使宋人不聞孔子之言，則年榖未豐，而國家未寧。詩曰：“佛時仔肩，示我顯德行。”",
                    "zhushu": "",
                    "type": 2
                },
                {
                    "paragraph": "齊桓公設庭燎，爲便人欲造見者，朞年而士不至。於是東野有以九九見者，桓公使戯之，曰：“九九足以見乎？”鄙人曰：“臣聞君設庭燎以待士，朞年而士不至。夫士之所以不至者，君，天下之賢君也，四方之士皆自以不及君，故不至也。夫九九薄能耳，而君猶禮之，况賢於九九者乎？夫太山不讓礫石，江海不辭小流，所以成其大也。詩曰：“先民有言，詢于芻蕘。”博謀也。”桓公曰：“善。”乃固禮之。朞月，四方之士相導而至矣。詩曰：“自堂徂基，自羊徂牛。”以小成大。",
                    "zhushu": "",
                    "type": 2
                },
                {
                    "paragraph": "太平之時，民行役者不踰時，男女不失時以偶，孝子不失時以養。外無曠夫，内無怨女。上無不慈之父，下無不孝之子。父子相成，夫婦相保。天下和平，國家安寧。人事備乎下，天道應乎上。故天不變經，地不易形，日月昭明，列宿有常。天施地化，隂陽和合，動以雷電，潤以風雨，節以山川，均其寒暑。萬民育生，各得其所，而制國用。故國有所安，地有所主。聖人刳木爲舟，剡木爲檝，以通四方之物，使澤人足乎水，山人足乎魚，餘衍之財有所流。故豐膏不獨樂，磽确不獨苦。雖遭凶年飢歲，禹湯之水旱，而民無凍餓之色。故生不乏用，死不轉尸。夫是之謂樂。詩曰：“於鑠王師，遵養時晦。”",
                    "zhushu": "",
                    "type": 2
                },
                {
                    "paragraph": "能制天下，必能養其民也。能養民者，爲自養也。飲食適乎藏，滋味適乎氣，勞佚適乎筋骨，寒煖適乎肌膚，然後氣藏平，心術治，思慮得，喜怒時，起居而遊樂，事時而用足。夫是之謂能自養者也。故聖人不淫佚侈靡者，非鄙夫色而愛財用也。養有適，過則不樂，故不爲也。是以夏不數浴，非愛水也。冬不頻湯，非愛火也。不髙臺榭，非無土木也。不大鍾鼎，非無金錫也。不沈於酒，不貪於色，非辟醜也。直行情性之所安，而制度可以爲天下法矣。故用不靡財，足以養其生，而天下稱其仁也。養不害性，足以成教，而天下稱其義也。適情辟餘，不求非其有，而天下稱其廉也。行成不可掩，息刑不可犯，執一道而輕萬物，天下稱其勇也。四行在乎民，居則婉愉，怒則勝敵。故審其所以養，而治道具矣；治道具，而遠近畜矣。詩曰：“於鑠王師，遵養時晦。”言相養者之至於晦也。",
                    "zhushu": "",
                    "type": 2
                },
                {
                    "paragraph": "公儀休相魯而嗜魚，一國人獻魚而不受。其弟諫曰：“嗜魚不受，何也？”曰：“夫欲嗜魚，故不受也。受魚而免於相，則不能自給魚；無受而不免於相，長自給於魚。”此明於魚爲己者也。故老子曰：“後其身而身先，外其身而身存。非以其無私乎？故能成其私。”詩曰：“思無邪。”此之謂也。",
                    "zhushu": "",
                    "type": 2
                },
                {
                    "paragraph": "傳曰：魯有父子訟者，康子欲殺之。孔子曰：“未可殺也。夫民父子訟之爲不義乆矣，是則上失其道。上有道，是人亡矣。”訟者聞之，請無訟。康子曰：“治民以孝。殺一不義以僇不孝，不亦可乎？”孔子曰：“否。不教而聽其獄，殺不辜也。三軍大敗，不可誅也。獄讞不治，不可刑也。上陳之教而先服之，則百姓從風矣。邪行不從，然後俟之以刑，則民知罪矣。夫一仞之墻，民不能踰；百仞之山，童子登遊焉，凌遲故也。今其仁義之陵遲乆矣，能謂民無踰乎？詩曰：‘俾民不迷。’昔之君子，道其百姓不使迷，是以威厲而刑措不用也。故形其仁義，謹其教道，使民目晣焉而見之，使民耳晣焉而聞之，使民心晣焉而知之，則道不迷而民志不惑矣。詩曰‘示我顯德行’，故道義不易，民不由也；禮樂不明，民不見也。詩曰‘周道如砥，其直如矢’，言其易也。‘君子所履，小人所視’，言其明也。‘睠言顧之，澘焉出涕’，哀其不聞禮教而就刑誅也。",
                    "zhushu": "",
                    "type": 2
                },
                {
                    "paragraph": "夫散其本教而待之刑辟，猶决其牢而發以毒矢也，亦不哀乎？故曰未可殺也。昔者先王使民以禮，譬之如御也，刑者，鞭䇿也。今猶無轡衘而鞭䇿以御也。欲馬之進，則䇿其後；欲馬之退，則䇿其前，御者以勞而馬亦多傷矣。今猶此也，上憂勞而民多罹刑。詩曰：‘人而無禮，胡不遄死！’爲上無禮，則不免乎患；爲下無禮，則不免乎刑。上下無禮，胡不遄死！”康子避席再拜曰：“僕雖不敏，請承此語矣。”孔子退朝，門人子路難曰：“父子訟，道邪？”孔子曰：“非也。”子路曰：“然則夫子胡爲君子而免之也？”孔子曰：“不戒責成，害也；慢令致期，暴也；不教而誅，賊也。君子爲政，避此三者。且詩曰：‘載色載𥬇，匪怒伊教。’”",
                    "zhushu": "",
                    "type": 2
                },
                {
                    "paragraph": "當舜之時，有苗不服。其不服者，衡山在南，岐山在北，左洞庭之波，右彭澤之水，由此險也。以其不服，禹請伐之，而舜不許，曰：“吾喻教猶未竭也。”乆喻教，而有苗民請服。天下聞之，皆薄禹之義，而美舜之德。詩曰：“載色載𥬇，匪怒伊教。”舜之謂也。問曰：“然則禹之德不及舜乎？”曰：“非然也。禹之所以請伐者，欲彰舜之德也。故善則稱君，過則稱己，臣下之義也。假使禹爲君，舜爲臣，亦如此而已矣。夫禹可謂逹乎爲人臣之大體也。”",
                    "zhushu": "",
                    "type": 2
                },
                {
                    "paragraph": "季孫子之治魯也，衆殺人而必當其罪，多罰人而必當其過。子貢曰：“暴哉治乎！”季孫聞之曰：“吾殺人必當其罪，罰人必當其過，先生以爲暴，何也？”子貢曰：“夫奚不若子産之治鄭？一年而負罰之過省，二年而刑殺之罪亡，三年而庫無拘人。故民歸之如水就下，愛之如孝子敬父母。子産病將死，國人皆吁嗟曰：‘誰可使代子産死者乎？’及其不免死也，士大夫哭之於朝，商賈哭之於市，農夫哭之於野。哭子産者，皆如喪父母。今竊聞夫子疾之時，則國人喜，活則國人皆駭。以死相賀，以生相恐，非暴而何哉？賜聞之，託法而治謂之暴，不戒致期謂之虐，不教而誅謂之賊，以身勝人謂之責。責者失身，賊者失臣，虐者失政，暴者失民。且賜聞居上位行此四者而不亡者，未之有也。”於是季孫稽首謝曰：“謹聞命矣。”詩曰：“載色載𥬇，匪怒伊教。”",
                    "zhushu": "",
                    "type": 2
                },
                {
                    "paragraph": "問者曰：“夫智者何以樂於水也？”曰：“夫水者，縁理而行，不遺小間，似有智者；動而下之，似有禮者；蹈深不疑，似有勇者；障防而清，似知命者；歷險致遠，卒成不毁，似有德者。天地以成，羣物以生，國家以寧，萬事以平，品物以正，此智者所以樂於水也。”詩曰：“思樂泮水，薄采其茆。魯侯戾止，在泮飲酒。”樂水之謂也。",
                    "zhushu": "",
                    "type": 2
                },
                {
                    "paragraph": "問者曰：“夫仁者何以樂於山也？”曰：“夫山者，萬民之所瞻仰也。草木生焉，萬物植焉，飛鳥集焉，走獸休焉，四方益取與焉。出雲道風，嵸乎天地之間。天地以成，國家以寧。此仁者所以樂於山也。”詩曰：“太山巖巖，魯邦所瞻。”樂山之謂也。",
                    "zhushu": "",
                    "type": 2
                },
                {
                    "paragraph": "傳曰：晉文公甞出亡，反國，三行賞而不及陶叔狐。陶叔狐謂咎犯曰：“吾從而亡十有一年，顔色黯黒，手足胼胝。今反國，三行賞而我不與焉。君其忘我乎？其有大過乎？子試爲我言之。”咎犯言之。文公曰：“噫！我豈忘是子哉？高明至賢，志行全成，湛我以道，說我以仁，變化我行，昭明我，使我爲成人者，吾以爲上賞。恭我以禮，防我以義，藩援我，使我不爲非者，吾以爲次。勇猛強武，氣勢自御，難在前則處前，難在後則處後，免我危難之中者，吾以爲次。然勞苦之士次之。”詩曰：“率履不越，遂視旣發。”今不内自訟過，不恱百姓，將何錫之哉？",
                    "zhushu": "",
                    "type": 2
                },
                {
                    "paragraph": "夫詐人者曰：“古今異情，其所以治亂異道。”而衆人皆愚而無知，陋而無度者也。於其所見，猶可欺也，况乎千歲之後乎？彼詐人者，門庭之間猶挾欺，而况乎千歲之上乎？然則聖人何以不可欺也？曰聖人以己度人者也。以心度心，以情度情，以𩔖度𩔖，古今一也。𩔖不悖，雖乆同理。故性縁理而不迷也。夫五帝之前無傳人，非無賢人，乆故也。五帝之中無傳政，非無善政，乆故也。虞夏有傳政，不如殷周之察也，非無善政，乆故也。夫傳者乆則愈畧，近則愈詳。略則舉大，詳則舉細。故愚者聞其大不知其細，聞其細不知其大，是以乆而差。三王五帝，政之至也。詩曰：“帝命不違，至于湯齊。”言古今一也。",
                    "zhushu": "",
                    "type": 2
                },
                {
                    "paragraph": "舜生於諸馮，遷於負夏，卒於鳴條，東夷之人也。文王生於岐周，卒於畢郢，西夷之人也。地之相去也，千有餘；世之相後也，千有餘歲。然得志行乎中國，若合符節。孔子曰：“先聖後聖，其揆一也。”詩曰：“帝命不違，至于湯齊。”",
                    "zhushu": "",
                    "type": 2
                },
                {
                    "paragraph": "孔子觀於周廟，有欹器焉。孔子問於守廟者曰：“此謂何器也？”對曰：“此蓋爲宥座之器。”孔子曰：“聞宥座器滿則覆，虚則欹，中則正，有之乎？”對曰：“然。”孔子使子路取水試之，滿則覆，中則正，虚則欹。孔子喟然而嘆曰：“嗚呼！惡有滿而不覆者哉！”子路曰：“敢問持滿有道乎？”孔子曰：“持滿之道，抑而損之。”子路曰：“損之有道乎？”孔子曰：“德行寛𥙿者，守之以恭；土地廣大者，守之以儉；禄位尊盛者，守之以卑；人衆兵強者，守之以畏；聦明睿智者，守之以愚；博聞強記者，守之以淺。夫是之謂抑而損之。”詩曰：“湯降不遲，聖敬日躋。”",
                    "zhushu": "",
                    "type": 2
                },
                {
                    "paragraph": "周公踐天子之位七年，布衣之士所䞇而師者十人，所友見者十二人，竆巷白屋先見者四十九人，時進善百人，教士千人，宫朝者萬人。成王封伯禽於魯，周公誡之曰：“徃矣！子無以魯國驕士。吾，文王之子，武王之弟，成王之叔父也，又相天下，吾於天下亦不輕矣。然一沭三握髪，一飯三吐哺，猶恐失天下之士。吾聞德行寛𥙿，守之以恭者，榮；土地廣太，守之以儉者，安；禄位尊盛，守之以卑者，貴；人衆兵強，守之以畏者，勝；聰明睿智，守之以愚者，善；博聞強記，守之以淺者，智。夫此六者，皆謙德也。夫貴爲天子，富有四海，由此德也。不謙而失天下亡其身者，桀、紂是也。可不愼歟！故易有一道，大足以守天下，中足以守其國家，近足以守其身，謙之謂也。夫天道𧇊盈而益謙，地道變盈而流謙，鬼神害盈而福謙，人道惡盈而好謙。是以衣成則必缺袵，宫成則必缺隅，屋成則必加拙，示不成者，天道然也。易曰：‘謙亨，君子有終，吉。’詩曰：‘湯降不遲，聖敬日躋。’誡之哉！其無以魯國驕士也。”",
                    "zhushu": "",
                    "type": 2
                },
                {
                    "paragraph": "傳曰：子路盛服以見孔子。孔子曰：“由，䟽䟽者何也？昔者江於汶，其始出也，不足以濫觴，及其至乎江之津也，不方舟，不避風，不可渡也。非其衆川之多歟？今汝衣服其盛，顔色充滿，天下有誰加汝哉？”子路趨出，改服而入，蓋揖如也。孔子曰：“由志之，吾語汝。夫愼於言者不譁，愼於行者不伐。色知而有長者，小人也。故君子知之爲知之，不知爲不知，言之要也；能之爲能之，不能爲不能，行之要也。言要則知，行要則仁。旣知且仁，又何加哉？”詩曰：“湯降不遲，聖敬日躋。”",
                    "zhushu": "",
                    "type": 2
                },
                {
                    "paragraph": "君子行不貴茍難，說不貴茍察，名不貴茍傳，惟其當之爲貴。夫負石而赴河，行之難爲者也，而申徒狄能之。君子不貴者，非禮義之中也。山淵平，天地比，齊秦襲，入乎耳，出乎口，鈎有𩰄，卵有毛，此說之難持者也，而鄧㭊、惠施能之。君子不貴者，非禮義之中也。盗跖吟口，名聲若日月，與舜、禹俱傳而不息。君子不貴者，非禮義之中也。故君子行不貴苟難，說不貴茍察，名不貴茍傳，維其當之爲貴。詩曰：“不競不絿，不剛不柔。”",
                    "zhushu": "",
                    "type": 2
                },
                {
                    "paragraph": "伯夷、叔齊目不視惡色，耳不聽惡聲，非其君不事，非其民不使。橫政之所出，橫民之所止，弗忍居也。思與郷人居，若朝衣朝冠坐於塗炭也。故聞伯夷之風者，貪夫廉，懦夫有立志。至柳下惠則不然，不羞汚君，不辭小官，進不隱賢，必由其道。阨竆而不憫，遺佚而不怨。與鄉人居，愉愉然不去也。雖𥘵裼祼程於我側，彼安能凂我哉？故聞柳下惠之風，鄙夫寛，薄夫厚。至乎孔子去魯，遲遲乎其行也。可以去而去，可以止而止，去父母國之道也。伯夷，聖人之清者也；柳下惠，聖人之和者也；孔子，聖人之中者也。詩曰：“不競不絿，不剛不柔。”中庸和通之謂也。",
                    "zhushu": "",
                    "type": 2
                },
                {
                    "paragraph": "王者之等賦正事。田野什一，關市譏而不征，山林澤梁，以時入而不禁。相地而正壤，理道而致貢，萬物群來，無有流滯，以相通移。近者不隱其能，遠者不疾其勞。雖幽間僻陋之國，莫不趨使而安樂之。夫是之謂王者之等賦正事。詩曰：“敷政優優，百禄是遒。”",
                    "zhushu": "",
                    "type": 2
                },
                {
                    "paragraph": "孫卿與臨武君議兵於趙孝成王之前。王曰：“敢問兵之要。”臨武君曰：“夫兵之要，上得天時，下得地利，後之發，先之至。此兵之要也。”孫卿曰：“不然。夫兵之要，在附親士民而己。六馬不和，造父不能以致遠；弓矢不調，羿不能以中微；士民不親附，湯、武不能以戰勝。由此觀之，要在於附親士民而己矣。”臨武君曰：“不然。夫兵之用，變故也；其所貴，謀詐也。善用之者猶脫兎，莫知其出。孫、吳用之，無敵於天下。由此觀之，豈待親士民而後可哉？”孫卿曰：“不然。君之所道者，諸侯之兵，謀臣之事也。臣之所道者，仁人之兵，聖王之事也。彼可詐者，必怠慢者也。君臣上下之際，突然有離德者也。夫以跖而詐桀，猶有工拙焉。以桀而詐堯，如以指撓沸，以卵投石，抱羽毛而赴烈火，入則燋也，夫何可詐也？且夫暴國將孰與至哉？彼其與至者，必欺其民。民之親我也，芬若椒蘭，歡如父子。彼顧其上，如㦧毒蜂蠆之人，雖桀、跖，豈肯爲其所至惡，賊其所至愛哉？是猶使人之子孫自賊其父母也。彼則先覺其失，何可詐哉？且仁人之兵，聚則成卒，散則成列。延居則若莫邪之長刃，嬰之者斷；銳居則若莫邪之利鋒，當之者潰。圎居則若丘山之不可移也，方居則若磐石之不可㧞也，觸之摧角折節而退爾，夫何可詐也。詩曰：‘武王載斾，有䖍秉𨱆。如火烈烈，則莫我敢曷。’此謂湯、武之兵也。”孝成王避席仰首曰：“寡人雖不敏，請依先生之兵也。”",
                    "zhushu": "",
                    "type": 2
                },
                {
                    "paragraph": "受命之士，正衣冠而立，儼然人望而信之。其次，聞其言而信之。其次，見其行而信之。既見其行，而衆皆不信，斯下矣。詩曰：“愼爾言矣，謂爾不信。”",
                    "zhushu": "",
                    "type": 2
                },
                {
                    "paragraph": "昔者不出戶而知天下，不窺牖而見天道，非目能視乎千里之前，非耳能聞乎千里之外，以己之情量之也。己惡飢寒焉，則知天下之欲衣食也；已惡勞苦焉，則知天下之欲安佚也；已惡衰乏焉，則知天下之欲富足也。知此三者，聖王之所以不降席而匡天下。故君子之道，忠恕而已矣。夫處飢渴，苦血氣，困寒暑，動肌膚，此四者，民之大害也。害不除，未可教御也。四體不掩，則鮮仁人；五藏空虚，則無立士。故先王之法，天子親耕，后妃親蠶，先天下憂衣與食也。詩曰：“父母何嘗？心之憂矣，之子無裳。”",
                    "zhushu": ""
                }
            ]
        },
        {
            "name": "詩外傳卷第四",
            "paragraphs": [
                {
                    "paragraph": "詩外傳卷第四",
                    "zhushu": "",
                    "type": 1
                },
                {
                    "paragraph": "紂作炮烙之刑，王子比干曰：“主暴不諌，非忠也；畏死不言，非勇也。見過即諌，不用即死，忠之至也。”遂諌，三日不去朝。紂囚殺之。詩曰：“昊天大憮，予愼無辜。”",
                    "zhushu": "",
                    "type": 2
                },
                {
                    "paragraph": "桀爲酒池，可以運舟，糟丘足以望十里，而牛飲者三千人。關龍逢進諌曰：“古之人君，身行禮義，愛民節財，故國安而身壽。今君用財若無竆，殺人若恐弗勝。君若弗革，天殃必降，而誅必至矣。君其革之！”立而不去朝，桀囚而殺之。君子聞之曰：“天之命矣。”詩曰：“昊天太憮，予愼無辜。”",
                    "zhushu": "",
                    "type": 2
                },
                {
                    "paragraph": "有大忠者，有次忠者，有下忠者，有國賊者。以道覆君而化之，是謂大忠也；以德調君而輔之，是謂次忠也；以諌非君而怨之，是謂下忠也；不恤乎公道之逹義，偷合茍同以持禄養者，是謂國賊也。若周公之於成王，可謂大忠也；管仲之於桓公，可謂次忠也；子胥之於夫差，可謂下忠也；曹觸龍之於紂，可謂國賊也。皆人臣之所爲也，吉凶賢不肖之効也。詩曰：“匪其止共，惟王之卭。”",
                    "zhushu": "",
                    "type": 2
                },
                {
                    "paragraph": "哀公問取人，孔子曰：“無取徤，無取佞，無取口䜛。徤，驕也。佞，謟也。讒，誕也。故弓調然後求勁焉，馬服然後求良焉，士信慤而後求知焉。士不信焉又多知，譬之豺狼，其難以身近也。周書曰：爲虎傳翼也，不亦殆乎？”詩曰：“匪其止共，惟王之卭。”言其不恭其職事，而病其主也。",
                    "zhushu": "",
                    "type": 2
                },
                {
                    "paragraph": "齊桓公獨以管仲謀伐莒，而國人知之。桓公謂管仲曰：“寡人獨爲仲父言，而國人知之，何也？”管仲曰：“意若國中有聖人乎？今東郭牙安在？”桓公顧曰：“在此。”管仲曰：“子有言乎？”東郭牙曰：“然。”管仲曰：“子何以知之？”曰：“臣聞君子有三色，是以知之。”管仲曰：“何謂三色？”曰：“歡忻愛說，鐘皷之色也；愁悴哀憂，衰絰之色也；猛厲充實，兵革之色也。是以知之。”管仲曰：“何以知其莒也？”對曰：“君東南面而指，口張而不掩，舌舉而不下，是以知其莒也。”桓公曰：“善。”詩曰：“他人有心，予忖度之。”東郭先生曰：“目者，心之符也；言者，行之指也。夫知者之於人也，未嘗求知而後能知也。觀容貌，察氣志，定取舎，而人情畢矣。”詩曰：“他人有心，予忖度之。”",
                    "zhushu": "",
                    "type": 2
                },
                {
                    "paragraph": "今有堅甲利兵，不足以施敵破虜；弓良矢調，不足射遠中微，與無兵等爾；有民不足強用嚴敵，與無民等爾。故盤石千里，不爲有地；愚民百萬，不爲有民。詩曰：“維南有箕，不可以簸揚。維比有斗，不可以挹酒漿。”",
                    "zhushu": "",
                    "type": 2
                },
                {
                    "paragraph": "傳曰：舜彈五絃之琴，以歌南風，而天下治。周平公酒不離於前，鐘石不解於懸，而宇內亦治。匹夫百畒一室，不遑啓處，無所移之也。夫以一人而兼聽天下，其日有餘而下治，是使人爲之也。夫擅使人之權，而不能制衆於下，則在位者非其人也。詩曰：“維南有箕，不可以簸揚。維比有斗，不可以挹酒漿。”言有位無其事也。",
                    "zhushu": "",
                    "type": 2
                },
                {
                    "paragraph": "齊桓公伐山戎，其道過燕，燕君送之出境。桓公問管仲曰：“諸侯相送，固出境乎？”管仲曰：“非天子不出境。”桓公曰：“然。畏而失禮也。寡人不可使燕失禮。”乃割燕君所至之地以與之。諸侯聞之，皆朝於齊。詩曰：“靜恭爾位，好是正直。神之聽之，介爾景福。”",
                    "zhushu": "",
                    "type": 2
                },
                {
                    "paragraph": "韶用千戚，非至樂也；舜兼二女，非達禮也；封黃帝之子十九人，非法義也；徃田號泣，未盡命也。以人觀之，則是也；以法量之，則未也。禮曰：“禮儀三百，威儀三千。”詩曰：“靜恭爾位，正直是與。神之聽之，式榖以女。”",
                    "zhushu": "",
                    "type": 2
                },
                {
                    "paragraph": "禮者，治辯之極也，強國之本也，威行之道也，功名之綂也。王公由之，所以一天下也；不由之，所以隕社稷也。是故堅甲利兵，不足以爲武；高城深池，不足以爲固；嚴令䌓刑，不足以爲威。由其道則行，不由其道則廢。昔楚人蛟革犀兕以爲甲，堅如金石，宛如鉅虵，慘若蜂蠆，輕利剛疾，卒如飄風。然兵殆於垂沙，唐子死，莊蹻走，楚分爲三四者，此豈無堅甲利兵也哉？所以綂之非其道故也。汝、淮以爲險，江、漢以爲池，縁之以方城，限之以鄧林，然秦師至於鄢、郢，舉若振槁然。是豈無固塞限險也哉？其所以綂之者非其道故也。紂殺比干而囚箕子，爲炮烙之刑，殺戮無時，羣下愁怨，皆莫兾其命，然周師至，令不行乎左右，而豈其無嚴令䌓刑也哉？其所以綂之者非其道故也。若夫明道而均分之，誠愛而時使之，則下之應上如影響矣。有不由命，然後俟之以刑，刑一人而天下服，下不非其上，知罪在己也。是以刑罰競消而威行如流者，無他，由是道故也。詩曰：“自東自西，自南自北，無思不服。”如是，則近者歌謳之，遠者赴趨之，幽間僻陋之國，莫不趨使而安樂之，若赤子之歸慈母者，何也？仁刑義立，教誠愛深，禮樂交通故也。詩曰：“禮儀卒度，𥬇語卒獲。”",
                    "zhushu": "",
                    "type": 2
                },
                {
                    "paragraph": "君人者以禮分施，均徧而不偏。臣以禮事君，忠順而不解。父寛惠而有禮，子敬愛而致恭。兄慈愛而見友，弟敬詘而不慢。夫照臨而有别，妻柔順而聽從。若夫行之而不中道，即恐懼而自竦，此全道也。偏立則亂，具立則治。請問兼能之奈何？曰：審禮。昔者先王審禮以惠天下，故德及天地，動無不當。夫君子恭而不難，敬而不鞏，貧竆而不約，富貴而不驕，應變而不竆，審之禮也。故君子於禮也，敬而安之；其於事也，經而不失；其於人也，寛𥙿寡怨而弗阿；其於儀也，脩飾而不危；其應變也，齊給便捷而不累；其於百官伎藝之人也，不與爭能而致用其功；其於天地萬物也，不拂其所而謹裁其盛；其待上也，忠順而不解；其使下也，均遍而不偏；其於交遊也，縁𩔖而有義；其於郷曲也，容而不亂。是故窮則有名，通則有功。仁義兼覆天下而不窮，明通天地，理萬變而不疑。血氣平和，志意廣大，行義塞天地，仁知之極也。夫是謂先王審之禮也。若是，則老者安之，少者懷之，朋友信之，如赤子之歸慈母也。曰：仁刑義立，教誠愛深，禮樂交通故也。詩曰：“禮儀卒度，𥬇語卒獲。”",
                    "zhushu": "",
                    "type": 2
                },
                {
                    "paragraph": "晏子聘魯，上堂則趨，授玉則跪。子貢怪之，問孔子曰：“晏子知禮乎？今者晏子來聘魯，上堂則趨，授玉則跪，何也？”孔子曰：“其有方矣。待其見我，我將問焉。”俄而晏子至，孔子問之。晏子對曰：“夫上堂之禮，君行一，臣行二。今君行疾，臣敢不趨乎？今君之授幣也卑，臣敢不跪乎？”孔子曰：“善！禮中又有禮。賜寡使也，何足以識禮也！”詩曰：“禮儀卒度，𥬇語卒獲。”晏子之謂也。",
                    "zhushu": "",
                    "type": 2
                },
                {
                    "paragraph": "古者八家而井田，方里爲一井。廣三百歩、長三百歩爲一里，其田九百畒。廣一歩、長百歩爲一畒。廣百歩、長百歩爲百畒。八家爲鄰，家得百畒。餘夫各得二十五畒。家爲公田十畒，餘二十畒共爲廬舎，各得二畒半。八家相保，出入更守，疾病相憂，患難相救，有無相貸，飲食相召，嫁娶相謀，漁獵分得。仁恩施行，是以其民和親而相好。詩曰：“中田有廬，疆場有𤓰。”今或不然，令民相伍，有罪相伺，有刑相舉，使搆造怨仇，而民相殘，傷和睦之心，賊仁恩，害士化，所和者寡，欲敗者多，於仁道泯焉。詩曰：“其何能淑，載胥及溺。”",
                    "zhushu": "",
                    "type": 2
                },
                {
                    "paragraph": "天子不言多少，諸侯不言利害，大夫不言得喪，士不言通財貨，不賈於道。故駟馬之家不恃雞豚之息，伐冰之家不圖牛羊之入，千乗之君不通貨財，冡卿不脩幣施，大夫不爲塲圃，委積之臣不貪市井之利。是以貧窮有所懽，而孤寡有所措其手足也。詩曰：“彼有遺秉，此有滯穗，伊寡婦之利。”",
                    "zhushu": "",
                    "type": 2
                },
                {
                    "paragraph": "人主欲得善射，及遠中微，則懸貴爵重賞以招致之。内不阿子弟，外不隱遠人，能中是者取之。是豈不謂之大道也哉？雖聖人弗能易也。今欲治國馭民，調一上下，將内以固城，外以拒難。治則制人，人弗能制；亂則危削，滅亡可立待也。然而求卿相輔佐，獨不如是之公，惟便辟比己之是用，豈不謂過乎？故有社稷，莫不欲安，俄則危矣；莫不欲存，俄則亡矣。古之國千餘，今無數十，其故何也？莫不失於是也。故明主有私人以百金名珠玉，而無私以官職事業者，何也？曰：本不利所私也。彼不能而主使之，是闇主也；臣不能而爲之，是詐臣也。主闇於上，臣詐於下，滅亡無日矣。俱害之道也。故惟明主能愛其所愛，闇主則必危其所愛。夫文王非無便辟親比己者，超然乃舉太公於舟人而用之，豈私之哉？以爲親邪？則異族之人也。以爲故耶？則未嘗相識也。以爲姣好耶？則太公年七十二，齳然而齒墮矣。然而用之者，文王欲立貴道，欲白貴名，兼制天下，以惠中國，而不可以獨，故舉是人而用之。貴道果立，貴名果白，兼制天下。立國七十一，姫姓獨居五十二。周之子孫，苟不狂惑，莫不爲天下顯諸侯。夫是之謂能愛其所愛矣。故惟明主能愛其所愛，闇主必危其所愛，此之謂也。大雅曰：“貽厥孫謀，以燕翼子。”小雅曰：“死喪無日，無幾相見。”危其所愛之謂也。",
                    "zhushu": "",
                    "type": 2
                },
                {
                    "paragraph": "問者不告，告者勿問，有諍氣者勿與論。必由其道至，然後接之。非其道，則避之。故禮恭，然後可與言道之方；辭順，然後可與言道之理；色從，然後可與言道之極。故未可與言而言，謂之𥌒；可與言而不與言，謂之隱。君子不𥌒，言謹其序。詩曰：“彼交匪紓，天子所予。”言必交吾志，然後予。",
                    "zhushu": "",
                    "type": 2
                },
                {
                    "paragraph": "子爲親隱，義不得正。君誅不義，仁不得受。雖違仁害義，法在其中矣。詩曰：“優哉游哉，亦是戾矣。”",
                    "zhushu": "",
                    "type": 2
                },
                {
                    "paragraph": "齊桓公問於管仲曰：“王者何貴？”曰：“貴天。”桓公仰而視天。管仲曰：“所謂天，非蒼莽之天也。王者以百姓爲天。百姓與之，則安；輔之，則強；非之，則危；倍之，則亡。”詩曰：“民之無良，相怨一方。”民皆居一方而怨其上，不亡者未之有也。",
                    "zhushu": "",
                    "type": 2
                },
                {
                    "paragraph": "善御者不忘其馬，善射者不忘其弓，善爲上者不忘其下。誠愛而利之，四海之内，闔若一家；不愛而利，子或殺父，而况天下乎？詩曰：“民之無良，相怨一方。”",
                    "zhushu": "",
                    "type": 2
                },
                {
                    "paragraph": "出則爲宗族患，入則爲郷里憂。詩曰：“如蠻如髦，我是用憂。”小人之行也，",
                    "zhushu": "",
                    "type": 2
                },
                {
                    "paragraph": "有君不能事，有臣欲其忠；有父不能事，有子欲其孝；有兄不能敬，有弟欲其從令。詩曰：“受爵不讓，至于己斯亡。”言能知於人，而不能自知也。",
                    "zhushu": "",
                    "type": 2
                },
                {
                    "paragraph": "夫當世之愚，飾邪說，文姦言，以亂天下，欺惑衆愚，使混然不知是非治亂之所存者，則是范雎、魏牟、田文、莊周、愼到、田駢、墨翟、宋鈃、鄧㭊、惠施之徒也。此十子者，皆順非而澤，聞見雜博，然而不師上古，不法先王，按徃舊造說，務自爲工，道無所遇，而人相從。故曰十子者之工說，說皆不足合大道，美風俗，治綱紀。然其持之各有故，言之皆有理，足以欺惑衆愚，交亂樸鄙，則是十子之罪也。若夫緫方畧，一統𩔖，齊言行，羣天下之英傑，告之以大道，教之以至順，隩要之間，袵席之上，簡然聖王之文具，沛然平世之俗趨，工說者不能入也，十子者不能親也。無置錐之地，而王公不能與爭名，則是聖人之未得志者也。仲尼是也，舜、禹是也。仁人將何務哉？上法舜、禹之制，下則仲尼之義，以務息十子之說。如是者，仁人之事畢矣，天下之害除矣，聖人之迹著矣。詩曰：“雨雪瀌瀌，見晛曰消。”",
                    "zhushu": "",
                    "type": 2
                },
                {
                    "paragraph": "君子大心則敬天而道，小心則畏義而節，知則明逹而𩔖，愚則端慤而法，喜則和而治，憂則靜而違，逹則寧而容，竆則納而詳。小人大心則慢而暴，小心則滛而傾，知則攫盗而徼，愚則毒賊而亂，喜則輕易而快，憂則挫而懾，逹則驕而偏，窮則棄而累。其肢體之序與禽獸同節，言語之暴與蠻夷不殊，出則爲宗族患，入則爲郷里憂。詩曰：“如蠻如髦，我則用□。”",
                    "zhushu": "",
                    "type": 2
                },
                {
                    "paragraph": "傳曰：愛由情出謂之仁，節愛理宜謂之義，致愛恭謹謂之禮，文禮謂之容。禮容之美，自足以爲治。故其言可以爲民道，民從是言也；行可以爲民法，民從是行也。書之於䇿，傳之於志，萬世子子孫孫道而不舎。由之則治，失之則亂；由之則生，失之則死。今夫肢體之序與禽獸同節，言語之暴與蠻夷不殊，混然無道，此明王聖主之所罪。詩曰：“如蠻如髦，我是用憂。”",
                    "zhushu": "",
                    "type": 2
                },
                {
                    "paragraph": "客有說春申君者曰：“湯以七十里，文王百里，皆兼天下，一海内。今夫孫子者，天下之賢人也，君藉之百里之勢，臣竊以爲不便於君，若何？”春申君曰：“善。”於是使人謝孫子。去而之趙，趙以爲上卿。客又說春申君曰：“昔伊尹去夏之殷，殷王而夏亡；管仲去魯而入齊，魯弱而齊強。由是觀之，夫賢者之所在，其君未嘗不善，其國未嘗不安也。今孫子天下之賢人，何謂辭而去？”春申君又云：“善。”於是使請孫子，孫子因僞喜謝之：“鄙語曰：‘癘憐王。’此不恭之語也，雖不可不審也，非比爲刼殺死亡之主者也。夫人主年少而放，無術法以知奸，即大臣以專斷圖私，以禁誅於己也，故捨賢長而立㓜弱，廢正直而用不善。故春秋之志曰：楚王之子圍聘於鄭，未出境，聞王疾，返問疾，遂以冠纓絞王而殺之，因自立。齊崔杼之妻美，莊公通之，崔杼不許，欲自刃於廟。莊公走出，踰於外牆，射中其股，遂殺而立其弟景公。近世所見，李兊用趙，餓主父於沙丘，百日而殺之；淖齒用齊，擢閔王之筋而懸之於廟，宿昔而殺之。夫癘雖㿈腫痂疵，上比遠世，未至絞頸射股也；下比近世，未至擢筋餓死也。夫刼殺死亡之主，心之憂勞，形之苦痛，必甚於癘矣。由此觀之，癘雖憐王，可也。”因爲賦曰：“琁玉瑤珠不知珮，雜布與錦不知異。閭娵、子都莫之媒，嫫母、力父是之喜。以盲爲明，以聾爲聰，以是爲非，以吉爲凶。嗚呼上天，曷維其同！”詩曰：“上帝甚蹈，無自瘵焉。”",
                    "zhushu": "",
                    "type": 2
                },
                {
                    "paragraph": "南苗異獸之鞟，猶犬羊也，與之於人，猶死之藥也。安舊侈質，習貫易性而然也。夫狂者自齕，忘其非芻豢也；飯土，而忘其非粱飯也。然則楚之狂者楚言，齊之狂者齊言，習使然也。夫習之於人，微而著，深而固，是暢於筋骨，貞於膠漆，是以君子務爲學也。詩曰：“旣見君子，德音孔膠。”",
                    "zhushu": "",
                    "type": 2
                },
                {
                    "paragraph": "孟子曰：“仁，人心也；義，人路也。舎其路弗由，放其心而弗求。人有雞犬放，則知求之；有放心而不知求，其於心爲不若雞犬哉？不知𩔖之甚矣。悲夫！終亦必亡而已矣。故學問之道無他焉，求其放心而已。”詩曰：“中心藏之，何日忘之。”",
                    "zhushu": "",
                    "type": 2
                },
                {
                    "paragraph": "道雖近，不行不至；事雖小，不爲不成。毎自多者，出人不遠矣。夫巧弓在此手也，傳角被筋，膠漆之和，即可以爲萬乗之寳也。及其彼手而賈不數銖。人同材鈞，而貴賤相萬者，盡心致志也。詩曰：“中心藏之，何日忘之。”",
                    "zhushu": "",
                    "type": 2
                },
                {
                    "paragraph": "傳曰：誠惡惡，知刑之本；誠善善，知敬之本。惟誠感神，達乎民心。知刑敬之本，則不怒而威，不言而信，誠德之主也。詩曰：“皷鐘于宫，聲聞于外。”",
                    "zhushu": "",
                    "type": 2
                },
                {
                    "paragraph": "孔子見客，客去，顔淵曰：“客仁也？”孔子曰：“恨兮其心，顙兮其口，仁則吾不知也，言之所聚也。”顔淵蹵然變色曰：“良玉度尺，雖有十仞之土，不能掩其光；良珠度寸，雖有百仞之水，不能掩其瑩。夫形，體也；色，心也。閔閔乎其薄也。茍有温良在中，則眉睫著之矣；疵瑕在中，則眉睫不能匿之。”詩曰：“皷鐘于宫，聲聞于外。”",
                    "zhushu": "",
                    "type": 2
                },
                {
                    "paragraph": "僞詐不可長，空虚不可守，朽木不可雕，情亡不可乆。詩曰：“鐘皷于宫，聲聞于外。”言有中者必能見外也。",
                    "zhushu": "",
                    "type": 2
                },
                {
                    "paragraph": "所謂庸人者，口不能道乎善言，心不能知先王之法，動作而不知所務，止立而不知所定。曰選於物而不知所貴，不知選賢人善士而託其身焉。從物而流，不知所歸，五藏無政，心從而壞，遂不反。是以動而形危，靜則名辱。詩曰：“之子無良，二三其德。”",
                    "zhushu": "",
                    "type": 2
                },
                {
                    "paragraph": "客有見周公者，應之於門曰：“何以道旦也？”客曰：“在外即言外，在内即言内，入乎將母？”周公曰：“請入。”客曰：“立即言義，坐即言仁，坐乎將母？”周公曰：“請坐。”客曰：“疾言則翕翕，徐言則不聞，言乎將母？”周公唯唯：“旦也踰。”明日興師而誅管、蔡。故客善以不言之說，周公善聽不言之說。若周公可謂能聽微言矣。故君子之告人也微，其救人之急也婉。詩曰：“豈敢憚行，畏不能趨。”",
                    "zhushu": ""
                }
            ]
        },
        {
            "name": "詩外傳卷第五",
            "paragraphs": [
                {
                    "paragraph": "詩外傳卷第五",
                    "zhushu": "",
                    "type": 1
                },
                {
                    "paragraph": "子夏問曰：“關雎何以爲國風始也？”孔子曰：“𥘄雎至矣乎！夫關雎之人，仰則天，俯則地，幽幽冥冥，德之所藏，紛紛沸沸，道之所行，如神龍變化，斐斐文章。大哉！關雎之道也！萬物之所繫，群生之所懸命也。河洛出書圖，麟鳳翔乎郊，不由關雎之道，則關雎之事將奚由至矣哉？夫六經之䇿，皆歸論汲汲，蓋取之乎關雎。關雎之事大矣哉！馮馮翊翊，自東自西，自南自北，無思不服。子其勉強之，思服之。天地之間，生民之屬，王道之原，不外此矣。”子夏喟然嘆曰：“大哉！關雎，乃天地之基也。”詩曰：“鍾皷樂之。”",
                    "zhushu": "",
                    "type": 2
                },
                {
                    "paragraph": "孔子抱聖人之心，彷徨乎道德之域，逍遥乎無形之郷，𠋣天理，觀人情，明終始，知得失，故興仁義，厭勢利，以持養之。于時周室微，王道絶，諸侯力政，強刼弱，衆暴寡，百姓靡安，莫之紀綱，禮儀廢壞，人倫不理。於是孔子自東自西，自南自北，匍匐救之。",
                    "zhushu": "",
                    "type": 2
                },
                {
                    "paragraph": "王者之政，賢能不待次而舉，不肖不待須臾而廢，元惡不待教而誅，中庸不待政而化。分未定也，則有昭穆。雖公卿大夫之子孫也，行絶禮儀，則歸之庻人。遂傾覆之民，牧而試之。雖庶民之子孫也，積學而正身，行能禮儀，則歸之士大夫，敬而待之。安則畜，不安則棄。反側之民，上収而事之，官而衣食之，王覆無遺。材行反時者，死之無赦，謂之天誅。是王者之政也。詩曰：“人而無儀，不死何爲！”",
                    "zhushu": "",
                    "type": 2
                },
                {
                    "paragraph": "君者，民之源也。源淸則流淸，源濁則流濁。故有社稷者，不能愛其民，而求民親己愛己，不可得也。民不親不愛，而求爲已用，爲已死，不可得也。民弗爲用，弗爲死，而求兵之勁，城之固，不可得也。兵不勁，城不固，而欲不危削滅亡，不可得也。夫危削滅亡之情，皆積於此，而求安樂是聞，不亦難乎？是枉生者也。悲夫！枉生者不須時而滅亡矣。故人主欲強固安樂，莫若反己；欲附下一民，則莫若及之政；欲脩政美俗，則莫若求其人。彼其人者，生今之世，而志乎古之世。以天下之王公莫之好也，而是子獨好之；以民莫之爲也，而是子獨爲之也。抑爲之者竆，而是子猶爲之，而無是須臾怠焉，差焉。獨明夫先王所以遇之者，所以失之者，知國之安危臧否，若别白黒，則是其人也。人主欲強固安樂，則莫若與其人爲之。巨用之，則天下爲一，諸侯爲臣；小用之，則威行隣國，莫之能御。若殷之用伊尹，周之遇太公，可謂巨用之矣。齊之用管仲，楚之用孫叔敖，可爲小用之矣。巨用之者如彼，小用之者如此也。故曰：粹而王，駮而霸，無一而亡。詩曰：“四國無政，不用其良。”不用其良臣而不亡者，未之有也。",
                    "zhushu": "",
                    "type": 2
                },
                {
                    "paragraph": "造父，天下之善御者矣，無車馬則無所見其能；羿，天下之善射者矣，無弓矢則無所見其巧。彼大儒者，調一天下者也，無百里之地，則無所見其功。夫車固馬選，而不能以致千里者，則非造父也；弓調矢直，而不能射遠中微者，則非羿也；用百里之地，而不能調一天下、制四夷者，則非大儒也。彼大儒者，雖隱居竆巷陋室，無置錐之地，而王公不能與爭名矣；用百里之地，則千里國不能與之爭勝矣。箠笞暴國，一齊天下，莫之能傾，是大儒之勲。其言有𩔖，其行有禮，其舉事無悔，其持檢應變曲當，與時遷徙，與世偃仰，千舉萬變，其道一也，是大儒之稽也。故有俗人者，有俗儒者，有雅儒者，有大儒者。耳不聞學，行無正義，迷迷然以冨利爲隆，是俗人也。逢衣博帶，畧法先王而足亂世；術謬學雜，眞衣冠言行爲己同於世俗，而不知其惡也，言談議說己無異於老、墨，而不知分，是俗儒者也。法先王，一制度，言行有大法，而明不能濟法教之所不及，聞見之所未至，知之爲知之，不知爲不知，内不自誣，外不誣人，以是尊賢敬法，而不敢怠傲焉，是雅儒者也。法先王，依禮義，以淺持博，以一行萬，茍有仁義之𩔖，雖鳥獸若别黑白，竒物變恠，所未甞聞見，卒然起一方，則舉綂𩔖以應之，無所疑，援法而度之，奄然如合符節，是大儒者也。故人主用俗人，則萬乗之國亡；用俗儒，則萬乗之國存；用雅儒，則千里之國安；用大儒，則百里之地乆而三年天下諸侯爲臣；用萬乗之國，則舉錯定於一朝之間。詩曰：“周雖舊邦，其命維新。”文王亦可謂大儒已矣。",
                    "zhushu": "",
                    "type": 2
                },
                {
                    "paragraph": "楚成王讀書於殿上，而倫扁在下，作而問曰：“不審主君所讀何書也？”成王曰：“先聖之書。”倫扁曰：“此眞先聖王之糟粕耳，非美者也。”成王曰：“子何以言之？”倫扁曰：“以臣輪言之。夫以規爲圓，矩爲方，此其可付乎子孫者也。若夫合三木而爲一，應乎心，動乎體，其不可得而傳者也。則凢所傳眞糟粕耳。”故唐虞之法可得而攷也，其喻人心不可及矣。詩曰：“上天之載，無聲無臭。”其孰能及之？",
                    "zhushu": "",
                    "type": 2
                },
                {
                    "paragraph": "孔子學皷琴於師襄子而不進，師襄子曰：“夫子可以進矣。”孔子曰：“丘已得其曲矣，未得其數也。”有間，曰：“夫子可以進矣。”曰：“丘已得其數矣，未得其意也。”有間，復曰：“夫子可以進矣。”曰：“丘已得其人矣，未得其𩔖也。”有間，曰：“邈然遠望，洋洋乎，翼翼乎，必作此樂也。黙然思，戚然而悵，以王天下，以朝諸侯者，其惟文王乎。”師襄子避席再拜曰：“善！師以爲文王之操也。”故孔子持文王之聲，知文王之爲人。師襄子曰：“敢問何以知其文王之操也？”孔子曰：“然。夫仁者好偉，和者好粉，智者好彈，有慇懃之意者好麗。丘是以知文王之操也。”",
                    "zhushu": "",
                    "type": 2
                },
                {
                    "paragraph": "傳曰：聞其末而逹其本者，聖也。紂之爲主，勞民力，𡨚酷之令，加於百姓；㦧悽之惡，施於大臣。羣下不信，百姓疾怨，故天下叛而願爲文王臣，紂自取之也。夫貴爲天子，冨有天下，及周師至而令不行乎左右，悲夫！當是之時，索爲匹夫，不可得也。詩曰：“天位殷適，使不俠四方。”",
                    "zhushu": "",
                    "type": 2
                },
                {
                    "paragraph": "夫五色雖明，有時而渝。豐交之木，有時而落。物有成衰，不得自若。故三王之道，周則復始，窮則反本，非務變而已，將以止惡扶微，絀繆淪非，調和隂陽，順萬物之宜也。詩曰：“勉勉我王，綱紀四方。”",
                    "zhushu": "",
                    "type": 2
                },
                {
                    "paragraph": "禮者，則天地之體，因人之情，而爲之節文者也。無禮，何以正身？無師，安知禮之是也？禮然而然，是情安於禮也。師云而云，是知若師也。情安禮，知若師，則是君子之道。言中倫，行中理，天下順矣。詩曰：“不識不知，順帝之則。”",
                    "zhushu": "",
                    "type": 2
                },
                {
                    "paragraph": "上不知順孝，則民不知反本。君不知敬長，則民不知貴親。禘祭不敬，山川失時，則民無畏矣。不教而誅，則民不識勸也。故君子脩身及孝，則民不倍矣；敬孝逹乎下，則民知慈愛矣；好惡喻乎百姓，則下應其上如影響矣。是則兼制天下，定海内，臣萬姓之要法也，明王聖主之所不能湏臾而舎也。詩曰：“成王之孚，下土之式。永言孝思，孝思惟則。”",
                    "zhushu": "",
                    "type": 2
                },
                {
                    "paragraph": "成王之時，有三苗貫桑而生，同爲一秀，大幾滿車，長幾充箱。成王問周公曰：“此何物也？”周公曰：“三苗同一秀，意者天下殆同一也。”比幾三年，累有越嘗氏重九譯而至，獻白雉於周公：“道路悠遠，山川幽深，恐使人之未逹也，故重譯而來。”周公曰：“吾何以見賜也？”譯曰：“吾受命國之黃髪曰：‘乆矣！天之不迅風疾雨也，海不波溢也，三年於兹矣。意者中國殆有聖人，盍徃朝之。’於是來也。”周公乃敬求其所以來。詩曰：“於萬斯年，不遐有佐。”",
                    "zhushu": "",
                    "type": 2
                },
                {
                    "paragraph": "登高臨深，遠見之樂，臺榭不若丘山所見高也。平原廣望，博觀之樂，沼池不如川澤所見博也。勞心苦思，從欲極好，靡財傷情，毁名損壽，悲夫傷哉！窮君之反於是道而愁百姓。詩曰：“上帝板板，下民卒癉。”",
                    "zhushu": "",
                    "type": 2
                },
                {
                    "paragraph": "儒者，儒也。儒之爲言無也，不易之術也。千舉萬變，其道不竆，六經是也。若夫君臣之義，父子之親，夫婦之别，朋友之序，此儒者之所謹守，日切磋而不舎也。雖居竆巷陋室之下，而内不足以充虛，外不足以蓋形，無置錐之地，明察足以持天下。大舉在人上，則王公之材也；小用使在位，則社稷之臣也。雖巖居穴處，而王侯不能與爭名，何也？仁義之化存爾。如使王者聽其言，信其行，則唐、虞之法可得而觀，頌聲可得而聽。詩曰：“先民有言，詢于蒭蕘。”取謀之博也。",
                    "zhushu": "",
                    "type": 2
                },
                {
                    "paragraph": "傳曰：天子居廣厦之下，帷帳之内，旃茵之上，被躧舄，視不出閫，莽然而知天下者，以其賢左右也。故獨視不若與衆視之明也，獨聽不若與衆聽之聦也，獨慮不若與衆慮之工也。故明王使賢臣輻湊並進，所以通中正而致隱居之士。詩曰：“先民有言，詢于蒭蕘。”此之謂也。",
                    "zhushu": "",
                    "type": 2
                },
                {
                    "paragraph": "天設其高，而日月成明；地設其厚，而山陵成名；上設其道，而百事得序。自周衰壞以來，王道廢而不起，禮義絶而不繼。秦之時，非禮義，棄詩書，略古昔，大滅聖道，專爲茍妄，以貪利爲俗，以較獵爲化，而天下大亂。於是兵作而火起，暴露居外，而民以侵漁遏奪相攘爲服習，離聖王光烈之日乆遠，未嘗見仁義之道，被禮樂之風，是以嚚頑無禮，而肅敬日益凌遲，以威武相攝，妄爲佞人，不避禍患，此其所以難治也。人有六情：目欲視好色，耳欲聽宫商，鼻欲嗅芬香，口欲嗜甘㫖，其身體四肢欲安而不作，衣欲被文繡而輕暖。此六者，民之六情也。失之則亂，從之則穆。故聖王之教其民也，必因其情而節之以禮，必從其欲而制之以義。義簡而備，禮易而法，去情不遠，故民之從命也速。孔子知道之易行，曰：“詩云：‘牖民孔易。’非虚辭也。”",
                    "zhushu": "",
                    "type": 2
                },
                {
                    "paragraph": "蠒之性爲絲，弗得女工燔以沸湯，抽其綂理，不成爲絲。卵之性爲雛，不得良雞覆伏孚育，積日累乆，則不成爲雛。夫人性善，非得明王聖主扶携，内之以道，則不成爲君子。詩曰：“天生蒸民，其命匪諶。靡不有初，鮮克有終。”言惟明王聖主然後使之然也。",
                    "zhushu": "",
                    "type": 2
                },
                {
                    "paragraph": "智如泉源，行可以爲表儀者，人師也；智可以砥，行可以爲輔弼者，人友也；據法守職，而不敢爲非者，人吏也；當前决意，一呼再喏者，人𨽻也。故上主以師爲佐，中主以友爲佐，下主以吏爲佐，危亡之主以隷爲佐。語曰：“淵廣者其魚大，主明者其臣慧。”相觀而志合，必由其中。故同明相見，同音相聞，同志相從，非賢者莫能用賢。故輔弼左右所任使者，有存亡之機，得失之要也，可無愼乎？詩曰：“不明爾德，時無背無側。爾德不明，以無陪無卿。”",
                    "zhushu": "",
                    "type": 2
                },
                {
                    "paragraph": "昔者禹以夏王，桀以夏亡；湯以殷王，紂以殷亡。故無常安之國，冝治之民，得賢則昌，不肖則亡。自古及今，未有不然者也。夫明鏡者，所以照形也；徃古者，所以知今也。夫知惡徃古之所以危亡，而不襲蹈其所以安存者，則無以異乎却行而求逮於前人。鄙語曰：“不知爲吏，視已成事。”或曰：“前車覆而後車不誡，是以後車覆也。”故夏之所以亡者，而殷爲之；殷之所以亡者，而周爲之。故殷可以鑒於夏，而周可以鑒於殷。詩曰：“殷鑒不逺，枉夏后之丗。”",
                    "zhushu": "",
                    "type": 2
                },
                {
                    "paragraph": "傳曰：驕溢之君寡忠，口惠之人鮮信。故盈把之木無合拱之枝，榮澤之水無吞舟之魚。根淺則枝葉短，本絶則枝葉枯。詩曰：“枝葉未有害，本實先撥。”禍福自己出也。",
                    "zhushu": "",
                    "type": 2
                },
                {
                    "paragraph": "水淵深廣，則龍魚生之。山林茂盛，則禽獸歸之；禮義脩明，則君子懷之。故禮及身而行脩，禮及國而政明。能以禮扶身，則貴名自揚，天下順焉。令行禁止，而王者之事畢矣。詩曰：“有覺德行，四國順之。”夫此之謂矣。",
                    "zhushu": "",
                    "type": 2
                },
                {
                    "paragraph": "孔子曰：“夫談說之術，齊莊以立之，端誠以處之，堅強以待之，辟稱以喻之，分以明之，歡忻芬芳以送之。寳之珍之，貴之神之，如是則說恒無不行矣。夫是之謂能貴其所貴。若夫無𩔖之說，不形之行，不贊之辭，君子愼之。”詩曰：“無易由言，無曰苟矣。”",
                    "zhushu": "",
                    "type": 2
                },
                {
                    "paragraph": "夫百姓内不乏食，外不患寒，則可教御以禮義矣。詩曰：“蒸𢌿祖妣，以洽百禮。”百禮洽則百意遂，百意遂則隂陽調，隂陽調則寒暑均，寒暑均則三光清，三光淸則風雨時，風雨時則群生寧。如是而天道得矣。是以不出戶而知天下，不窺牖而見天道。詩曰：“惟此聖人，瞻言百里。”“於鑠王師，遵養時晦。”言相養之至于晦也。",
                    "zhushu": "",
                    "type": 2
                },
                {
                    "paragraph": "天有四時，春夏秋冬，風雨霜露，無非教也。清明在躬，氣志如神。嗜欲將至，有開必先。天降時雨，山川出雲。詩曰：“崧高維嶽，駿極于天。維嶽降神，生甫及申。維申及甫，維周之翰。四國于蕃，四方于宣。”此文武之德也。",
                    "zhushu": "",
                    "type": 2
                },
                {
                    "paragraph": "三代之王也，必先其令名。詩曰：“明明天子，令聞不已。矢其文德，洽此四國。”此大王之德也。",
                    "zhushu": "",
                    "type": 2
                },
                {
                    "paragraph": "藍有靑，而絲假之靑於藍；地有黃，而絲假之黃於地。藍青地黃，猶可假也，仁義之事，不可假乎哉？東海之魚名曰鰈，比目而行，不相得不能逹。北方有獸名曰婁，更食而更視，不相得不能飽。南方有鳥名曰鶼，比翼而飛，不相得不能舉。西方有獸名曰蟨，前足䑕，後足兎，得甘草必銜以遺蛩蛩距虚，其性非能蛩蛩距虚，將爲假之故也。夫鳥、獸、魚猶相假，而况萬乗之主，而獨不知假此天下英雄俊士與之爲伍，則豈不病哉？故曰：以明扶明，則昇干天；以明扶闇，則歸其人。兩瞽相扶，不傷墻木，不䧟井穽，則其幸也。詩曰：“惟彼不順，徃以䖝垢。”闇行也。",
                    "zhushu": "",
                    "type": 2
                },
                {
                    "paragraph": "福生於無爲，而患生於多欲。知足，然後冨從之。德冝君人，然後貴從之。故貴爵而賤德者，雖爲天子，不尊矣；貪物而不知止者，雖有天下，不冨矣。夫土地之生不益，山澤之出有盡。懷不冨之心而求不益之物，挾百倍之欲而求有盡之財，是桀、紂之所以失其位也。詩曰：“大風有隧，貪人敗𩔖。”",
                    "zhushu": "",
                    "type": 2
                },
                {
                    "paragraph": "哀公問於子夏曰：“必學然後可以安國保民乎？”子夏曰：“不學而能安國保民者，未之有也。”哀公曰：“然則五帝有師乎？”子夏曰：“臣聞黃帝學乎大墳，顓頊學乎祿圖，帝嚳學乎赤松子，堯學乎務成子附，舜學乎尹壽，禹學乎西王國，湯學乎貸乎相，文王學乎錫疇子斯，武王學乎太公，周公學乎虢叔，仲尼學乎老聃。此十一聖人，未遭此師，則功業不能著乎天下，名號不能傳乎後世者也。”詩曰：“不愆不忘，率由舊章。”",
                    "zhushu": "",
                    "type": 2
                },
                {
                    "paragraph": "德也者，包天地之大，配日月之明，立乎四時之周，臨乎隂陽之交。寒暑不能動也，四時不能化也。歛乎太隂而不濕，散乎太陽而不枯。鮮㓗清明而備，嚴威毅疾而神。至精而妙乎天地之間者，德也。微聖人，其孰能與於此矣！詩曰：“德輶如毛，民鮮克舉之。”",
                    "zhushu": "",
                    "type": 2
                },
                {
                    "paragraph": "如歲之旱，草不潰茂，然天勃然興雲，沛然下雨，則萬物無不興起之者。民非無仁義根於心者也，王政怵迫而不得見，憂鬱而不得出。聖王在，彼躧舄，視不出閤，而天下隨，倡而天下和，何如在此有以應哉？詩曰：“如彼歲旱，草不潰茂。”",
                    "zhushu": "",
                    "type": 2
                },
                {
                    "paragraph": "道者何也？曰：“君之所道也。”君者何也？曰：“群也。爲天下萬物而除其害者，謂之君。”王者何也？曰：“徃也。天下徃之謂之王。”曰：“善養生者，故人尊之；善辯治人者，故人安之；善設顯人者，故人親之；善粉飾人者，故人樂之。四綂者具，天下徃之；四綂無一，而天下去之。徃之謂之王，去之謂之亡。故曰道存則國存，道亡則國亡。”夫省工商，衆農人，謹盗賊，除姦邪，是所以生養之也。天子三公，諸侯一相，大夫擅官，士保職，莫不治理，是所以辯治之也。",
                    "zhushu": "各本皆失設顯一叚。"
                },
                {
                    "paragraph": "决德而定次，量能而授官，賢以爲三公，賢以爲諸侯，次則爲大夫，是所以粉飾之也。故自天子至於庶人，莫不稱其能，得其意，安樂其事，是所同也。若夫重色而成文，累味而備珍，則聖人所以分賢愚，明貴賤。故道得則澤流群生，而福歸王公。澤流羣生則下安而和，福歸王公則上尊而榮。百姓皆懷安和之心，而樂戴其上，夫是之謂下治而上通。下治而上通，頌聲之所以興也。詩曰：“降福簡簡，威儀反反。旣醉旣飽，福禄來反。”",
                    "zhushu": "",
                    "type": 2
                },
                {
                    "paragraph": "聖人養一性而御夫氣，持一命而節滋味，奄治天下，不遺其小，存其精神，以𥙷其中，謂之士。詩曰：“不競不絿，不剛不柔。”言得中也。",
                    "zhushu": "",
                    "type": 2
                },
                {
                    "paragraph": "朝廷之士爲禄，故入而不出；山林之士爲名，故徃而不返。入而亦能出，徃而亦能返，通移有常，聖也。詩曰：“不競不絿，不剛不柔。”言得中也。",
                    "zhushu": "",
                    "type": 2
                },
                {
                    "paragraph": "孔子侍坐於季孫，季孫之宰通曰：“君使人假馬，其與之乎？”孔子曰：“吾聞君取於臣謂之取，不曰假。”季孫悟，告宰通曰：“今以徃，君有取謂之取，無曰假。”孔子曰：“正假馬之言，而君臣之義定矣。”論語曰：“必也正名乎！”詩曰：“君子無易由言。”",
                    "zhushu": ""
                }
            ]
        },
        {
            "name": "詩外傳卷第六",
            "paragraphs": [
                {
                    "paragraph": "詩外傳卷第六",
                    "zhushu": "",
                    "type": 1
                },
                {
                    "paragraph": "比干諌而死。箕子曰：“知不用而言，愚也；殺身以彰君之惡，不忠也。二者不可，然且爲之，不祥莫大焉。”遂解髮佯狂而去。君子聞之曰：“勞矣箕子！盡其精神，竭其忠愛，見比干之事，免其身，仁知之至。”詩曰：“人亦有言，靡哲不愚。”",
                    "zhushu": "",
                    "type": 2
                },
                {
                    "paragraph": "齊桓公見小臣，三徃不得見。左右曰：“夫小臣，國之賤臣也。君三徃而不得見，其可已矣。”桓公曰：“惡！是何言也？吾聞之：布衣之士，不欲冨貴，不輕身於萬乗之君；萬乗之君，不好仁義，不輕身於布衣之士。縱夫子不欲冨貴，可也；吾不好仁義，不可也。”五徃而得見也。天下諸侯聞之，謂桓公猶下布衣之士，而况國君乎？於是相率而朝，靡有不至。桓公之所以九合諸侯，一匡天下者，此也。詩曰：“有覺德行，四國順之。”",
                    "zhushu": "",
                    "type": 2
                },
                {
                    "paragraph": "賞勉罰偷，則民不怠；兼聽齊明，則天下歸之。然後明其分職，考其事業，較其官能，莫不理法，則公道逹而私門塞，公義立而私事息。如是，則持厚者進，而佞謟者止；貪戾者退，而廉節者起。周制曰：“先時者死無赦，不及時者死無赦。”人習事而因，人之事使，如耳目鼻口之不可相錯也。故曰職分而民不慢，次定而序不亂，兼聽齊明而百事不留。如是，則群下百吏，莫不脩己，然後敢安仕，成能然後敢受職。小人易心，百姓易俗，奸宄之屬莫不反慤。夫是之爲政教之極，則不可加矣。詩曰：“訏謨定命，遠猶辰告。敬愼威儀，惟民之則。”",
                    "zhushu": "",
                    "type": 2
                },
                {
                    "paragraph": "子路治蒲三年，孔子過之，入境而善之，曰：“由恭敬以信矣。”入邑，曰：“善哉！由忠信以寛矣。”至庭，曰：“善哉！由明察以斷矣。”子貢執轡而問曰：“夫子未見由而三稱善，可得聞乎？”孔子曰：“入其境，田疇草萊甚辟，此恭敬以信，故民盡力。入其邑，墉屋甚尊，樹木甚茂，此忠信以寛，其民不偷。其庭甚閑，此明察以斷，故民不擾也。”詩曰：“夙興夜𥧌，灑掃庭内。”",
                    "zhushu": "",
                    "type": 2
                },
                {
                    "paragraph": "古者有命，民之有能敬長憐孤，取捨好讓，居事力者，命於其君，然後命得乗飾車駢馬；未得命者，不得乗飾車駢馬，皆有罰。故民雖有餘財侈物，而無禮義功德，則無所用。故皆興仁義而賤財利。賤財利則不爭，不爭則強不陵弱，衆不暴寡。是君之所以象典刑，而民莫犯法；民莫犯法，而亂斯止矣。詩曰：“質爾人民，謹爾侯度，用戒不虞。”",
                    "zhushu": "",
                    "type": 2
                },
                {
                    "paragraph": "天下之辯，有三至五勝，而辭置下。辯者，别殊𩔖，使不相害；序異端，使不相悖，輸公通意，揚其所謂，使人預知焉，不務相迷也。是以辯者不失所守，不勝者得其所求，故辯可觀也。夫繁文以相假，飾辭以相悖，數譬以相移，外人之身，使不得反其意，則論便然後害生也。夫不䟽其指而弗知謂之隱，外意外身謂之諱，幾廉𠋣跌謂之移，指縁謬辭謂之茍。四者所不爲也，故理可同睹也。夫隱、諱、移、茍，爭言競爲而後息，不能無害其爲君子也，故君子不爲也。論語曰：“君子於其言，無所茍而已矣。”詩曰：“無易由言，無曰茍矣。”",
                    "zhushu": "",
                    "type": 2
                },
                {
                    "paragraph": "吾語子。夫服人之心，髙上尊貴不以驕人，聰明聖知不以幽人，勇猛強武不以侵人，齊給便捷不以欺誣人。不能則學，不知則問，雖知必讓，然後爲知。遇君則修臣下之義，出郷則脩長㓜之義，遇長老則修弟子之義，遇等夷則修朋友之義，遇少而賤者則修告道寛裕之義，故無不愛也，無不敬也，無與人爭也，矌然而天地苞萬物也。如是則老者安之，少者懷之，朋友信之。詩曰：“惠干朋友，庶民小子。子孫繩繩，萬民靡不承。”",
                    "zhushu": "",
                    "type": 2
                },
                {
                    "paragraph": "仁者必敬其人。敬其人有道，遇賢者則愛親而敬之，遇不肖者則畏踈而敬之，其敬一也，其情二也。若夫忠信端慤而不害傷，則無接而不然，是仁之質也。仁以爲質，義以爲理，開口無不可以爲人法式者。”詩曰：“不僣不賊，鮮不爲則。”",
                    "zhushu": "",
                    "type": 2
                },
                {
                    "paragraph": "子曰：“不學而好思，雖知不廣矣。學而慢其身，雖學不尊矣。不以誠立，雖立不乆矣。誠未著而好言，雖言不信矣。美材也，而不聞君子之道，隱小物以害大物者，災必及身矣。”詩曰：“其何能淑？載胥及溺。”",
                    "zhushu": "",
                    "type": 2
                },
                {
                    "paragraph": "民勞思佚，治暴思仁，刑危思安，國亂思天。詩曰：“靡有旅力，以念穹蒼。”",
                    "zhushu": "",
                    "type": 2
                },
                {
                    "paragraph": "問者曰：“古之謂知道者曰先生，何也？”“猶言先醒也。不聞道術之人，則𡨋於得失，不知亂之所由，眊眊乎其猶醉也。故世主有先生者，有後生者，有不生者。昔者楚莊王謀事而居有憂色。申公巫臣問曰：‘王何爲有憂也？’莊王曰：‘吾聞諸侯之德，能自取師者王，能自取友者霸，而與居不若其身者亡。以寡人之不肖也，諸大夫之論莫有及於寡人，是以憂也。’莊王之德冝君人，威服諸侯，日猶恐懼，思索賢佐，此其先生者也。昔者宋昭公出亡，謂其御曰：‘吾知其所以亡矣。’御者曰：‘何哉？’昭公曰：‘吾被服而立，侍御者數十人，無不曰吾君麗者也；吾發言動事，朝臣數百人，無不曰吾君聖者也。吾外内不見吾過失，是以亡也。’於是改操易行，安義行道，不出二年，而美聞於宋，宋人迎而復之，謚爲昭。此其後生者也。昔郭君出郭，謂其御者曰：‘吾渴欲飲。’御者進淸酒。曰：‘吾飢欲食。’御者進乾脯梁糗。曰：‘何備也？’御者曰：‘臣儲之。’曰：‘奚儲之？’御者曰：‘爲君之出亡而道飢渴也。’曰：‘子知吾旦亡乎？’御者曰：‘然。’曰：‘何不以諌也？’御者曰：‘君喜道䛕而惡至言，臣欲進諌，恐先郭亡，是以不諌也。’郭君作色而怒曰：‘吾所以亡者，誠何哉？’御轉其辭曰：‘君之所以亡者，太賢。’曰：‘夫賢者所以不爲存而亡者，何也？’御曰：‘天下無賢而獨賢，是以亡也。’伏軾而嘆曰：‘嗟乎！失賢人者如此乎！’於是身倦力解，枕御𦡀而卧。御自易以備，踈行而去。身死中野，爲虎狼所食。此其不生者。故先生者，當年霸，楚莊王是也；後生者，三年而復，宋昭公是也；不生者，死中野，爲虎狼所食，郭君是也。”有先生者，後生者，有不生者。詩曰：“聽言則對，誦言如醉。”",
                    "zhushu": "",
                    "type": 2
                },
                {
                    "paragraph": "田常弑簡公，乃盟于國人曰：“不盟者死及家。”石他曰：“古之事君者，死其君之事。舎君以全親，非忠也；捨親以死君之事，非孝也。他則不能。然不盟，是殺吾親也；從人而盟，是背吾君也。嗚呼！生亂世不得正行，刼乎暴人不得全義，悲夫！”乃進盟以免父母，退伏劒以死其君。聞之者曰：“君子哉！安之命矣。”詩曰：“人亦有言，進退惟谷。”石先生之謂也。",
                    "zhushu": "",
                    "type": 2
                },
                {
                    "paragraph": "易曰：“困于石，據于蒺蔾，入于其宫，不見其妻，凶。”此言困而不見據賢人者也。昔者，秦繆公困於殽，疾據五羖大夫、蹇叔、公孫友而小霸；晉文困於驪氏，疾據咎犯、趙衰、介子推而遂爲君；越王勾踐困於會稽，疾據范蠡、大夫種而霸南國；齊桓公困於長勺，疾據管仲、寗戚、隰朋而匡天下。此皆困而知疾據賢人者也。夫困而不知疾據賢人而不亡者，未甞有之也。詩曰：“人之云亡，邦國殄瘁。”無善人之謂也。",
                    "zhushu": "",
                    "type": 2
                },
                {
                    "paragraph": "孟子說齊宣王而不說，淳于髠侍。孟子曰：“今日說公之君，公之君不說，意者其未知善之爲善乎？”淳于髠曰：“夫子亦誠無善耳。昔者瓠巴鼓瑟，而濳魚出聽；伯牙鼓琴，而六馬仰秼。魚馬猶知善之爲善，而况君人者也。”孟子曰：“夫電雷之起也，破竹折木，震驚天下，而不能使聾者卒有聞；日月之明，徧照天下，而不能使盲者卒有見。今公之君若此也。”淳于髠曰：“不然。昔者，揖封生高商，齊人好歌。𣏌梁之妻悲哭，而人稱詠。夫聲無細而不聞，行無隱而不形。夫子茍賢，居魯而魯國之削，何也？”孟子曰：“不用賢，削何有也？吞舟之魚，不居潜澤；度量之士，不居汙世。夫蓻冬至必彫，吾亦時矣。”詩曰：“不自我先，不自我後。”非遭彫世者歟？",
                    "zhushu": "",
                    "type": 2
                },
                {
                    "paragraph": "孔子曰：“可與言終日而不倦者，其惟學乎！其身體不足觀也，勇力不足憚也，族姓不足稱也，宗祖不足道也，而可以聞於四方而昭於諸侯者，其惟學乎！”詩曰：“不愆不忘，率由舊章。”夫學之謂也。",
                    "zhushu": "",
                    "type": 2
                },
                {
                    "paragraph": "子曰：“不知命，無以爲君子。”言天之所生，皆有仁、義、禮、智順善之心。不知天之所以命生，則無仁、義、禮、智、順善之心。無仁、義、禮、智、順善之心，謂之小人。故曰：“不知命，無以爲君子。”小雅曰：“天保定爾，亦孔之固。”言天之所以仁、義、禮、智，保定人之甚固也。大雅曰：“天生蒸民，有物有則。民之秉彛，好是懿德。”言民之秉德以則天也。不知所以則天，又焉得爲君子乎？",
                    "zhushu": "",
                    "type": 2
                },
                {
                    "paragraph": "王者必立牧，方二人，使闚遠牧衆也。遠方之民，有飢寒而不得衣食，有獄訟而不平其𡨚，失賢而不舉者，入告乎天子。天子於其君之朝也，揖而進之，曰：“噫！朕之政教有不得爾者邪？何如乃有飢寒而不得衣食，有獄訟而不平其𡨚，失賢而不舉？”然後其君退而與其卿大夫謀之。遠方之民聞之，皆曰：“誠天子也！夫我居之僻，見我之近也；我居之幽，見我之明也。可欺乎哉？”故牧者，所以開四目，通四聰也。詩曰：“邦國若否，仲山甫明之。”此之謂也。",
                    "zhushu": "",
                    "type": 2
                },
                {
                    "paragraph": "楚莊王伐鄭，鄭伯肉袒，左把茅旌，右執鸞刀，以進言於莊王曰：“寡人無良邊陲之臣，以干大褐，使大國之君沛焉遠辱至此。”莊王曰：“君子不令臣交易爲言，是以使寡人得見君之玉靣也，而微至乎此。”莊王受節，左右麾楚軍退舍七里。將軍子重進諌曰：“夫南郢之與鄭，相去數千里，大夫死者數人，廝役者數百人。今克而弗有，無乃失民臣之力乎？”莊王曰：“吾聞古者杆不穿，皮不蠧，不出於四方，以是君子之重禮而賤財也。要其人，不要其土。人告以從而不舎，不祥也。吾以不祥立乎天下，災及吾身，何取之有？”旣，晉之救鄭者至，曰：“請戰。”莊王許之。將軍子重進諌曰：“𣈆，強國也，道近兵銳，楚師奄罷，君其勿許。”莊王曰：“不可。強者我避之，弱者我威之，是寡人無以立乎天下也。”乃遂還師以逆𣈆寇。莊王援桴而皷之，晉師大敗，士卒奔者爭舟，而指可掬也。莊王曰：“噫！吾兩君不相好，百姓何罪？”乃退楚師，以佚晉寇。詩曰：“柔亦不茹，剛亦不吐。”",
                    "zhushu": "",
                    "type": 2
                },
                {
                    "paragraph": "君子崇人之德，揚人之美，非道䛕也。正言直行，指人之過，非毁疵也。詘柔順從，剛強猛毅，與物周流，道德不外。詩曰：“柔亦不茹，剛亦不吐。不侮矜寡，不畏強禦。”",
                    "zhushu": "",
                    "type": 2
                },
                {
                    "paragraph": "衛靈公晝𥨊而起，志氣益衰，使人馳召勇士公孫悁。道遭行人卜商，卜商曰：“何驅之疾也？”對曰：“公晝𥨊而起，使我召勇士公孫悁。”子夏曰：“微悁，而勇若悁者可乎？”御者曰：“可。”子夏曰：“載我而反。”至，君曰：“使子召勇士，何爲召儒？”使者曰：“行人曰：“微悁，而勇若悁者可乎？”臣曰：“可。”即載與來。”君曰：“諾。延先生上，趣召公孫悁。”至，入門，杖劒疾呼曰：“商下！我存若頭。”子夏顧咄之曰：“咄！内劒，吾將與若言勇。”於是君令内劒而上。子夏曰：“來，吾嘗與子從君而西見趙簡子，簡子披髮杖矛而見我君，我從十三行之後，趨而進曰：‘諸侯相見，不冝不朝服。不朝服，行人卜商將以頸血濺君之服矣。’使反朝服而見吾君，子耶？我耶？”悁曰：“子也。”子夏曰：“子之勇不若我一矣。又與子從君而東至阿，遭齊君重鞇而坐，吾君單鞇而坐。我從十三行之後，趨而進曰：‘禮，諸侯相見，不冝相臨以庻。’揄其一鞇而去之者，子耶？我耶？”悁曰：“子也。”子夏曰：“子之勇不若我二矣。又與子從君於囿中，於是兩寇肩逐我君，抜矛下格而還。子耶？我耶？”悁曰：“子也。”子夏曰：“子之勇不若我三矣。所貴爲士者，上攝萬乗，下不敢敖乎匹夫，外立節矜而敵不侵擾，内禁殘害而君不危殆。是士之所長，君子之所致貴也。若夫以長掩短，以衆暴寡，凌轢無罪之民，而成威於閭巷之間者，是士之甚毒，而君子之所致惡也，衆之所誅鋤也。詩曰：‘人而無儀，不死何爲！’夫何以論勇於人主之前哉？”於是靈公避席抑手曰：“寡人雖不敏，請從先生之勇。”詩曰：“不侮矜寡，不畏強禦。”卜先生也。",
                    "zhushu": "",
                    "type": 2
                },
                {
                    "paragraph": "孔子行，簡子將殺陽虎，孔子似之，帶甲以圍孔子舎。子路愠怒，奮㦸將下。孔子止之曰：“由！何仁義之寡𥙿也。夫詩書之不習，禮樂之不講，是丘之罪也。若吾非陽虎而以我爲陽虎，則非丘之罪也。命也。我歌，子和若。”子路歌，孔子和之，三終而圍罷。詩曰：“來游來歌。”以陳盛德之和而無爲也。",
                    "zhushu": "",
                    "type": 2
                },
                {
                    "paragraph": "詩曰：“愷悌君子，民之父母。”君子爲民父母何如？曰：君子者，貌恭而行肆，身儉而施博，故不肖者不能逮也。殖盡於己，而區略於人，故可盡身而事也。篤愛而不奪，厚施而不伐。見人有善，欣然樂之；見人不善，惕然掩之，有其過而兼包之。授衣以最，授食以多。法下易由，事寡易爲。是以中立而爲人父母也。築城而居之，别田而養之，立學以教之，使人知親尊。親尊故父服斬縗三年，爲君亦服斬縗三年，爲民父母之謂也。",
                    "zhushu": "",
                    "type": 2
                },
                {
                    "paragraph": "事強暴之國難，使強暴之國事我易。事之以貨寳，則寳單而交不結；約契盟誓，則約定而反無日。割國之強，乗以賂之，則割定而欲無厭。事之彌順，其侵之愈甚，必致寳單國舉而後已。雖左堯右舜，未有能以此道免者也。故非有聖人之道，持以巧敏，拜請畏事之，則不足以持國安身矣。故明君不道也，必修禮以齊朝，正法以齊官，平政以齊下，然後禮義節奏齊乎朝，法則度量正乎官，忠信愛利平乎下。行一不義，殺一無罪，而得天下，不爲也。故近者競親而遠者願至，上下一心，三軍同力，名聲足以薰炙之，威強足以一齊之，則拱揖指麾，而強暴之國莫不趨使如赤子歸慈母者，何也？仁形義立，教誠愛深。故詩曰：“王猷允塞，徐方旣來。”",
                    "zhushu": "",
                    "type": 2
                },
                {
                    "paragraph": "勇士一呼而三軍皆避，士之誠也。昔者楚熊渠子夜行，寢石以爲伏虎，彎弓而射之，没金飲羽，下視知其爲石，石爲之開，而况人乎？夫倡而不和，動而不僨，中心有不全者矣。夫不降席而匡天下者，求之己也。孔子曰：“其身正，不令而行；其身不正，雖令不從。”先王之所以拱揖指麾而四海來賔者，誠德之至也，色以形于外也。詩曰：“王猷允塞，徐方旣來。”",
                    "zhushu": "",
                    "type": 2
                },
                {
                    "paragraph": "昔者，趙簡子薨而未葬，而中牟畔之。葬五日，襄子興師而次之，圍未匝而城自壞者十丈。襄子擊金而退之。軍吏諌曰：“君誅中牟之罪，而城自壞者，是天助之也。君曷爲而退之？”襄子曰：“吾聞之於叔向曰：‘君子不乗人於利，不厄人於險。’”使其城，然後攻之。中牟聞其義而請降，曰：“善哉！襄子之謂也。”詩曰：“王猷允塞，徐方旣來。”",
                    "zhushu": "",
                    "type": 2
                },
                {
                    "paragraph": "威有三術：有道德之威者，有暴察之威者，有狂妄之威者。此三威不可不審察也。何謂道德之威？曰：禮樂則修，分義則明，舉措則時，愛利則刑。如是則百姓貴之如帝王，親之如父母，畏之如神明。故賞不用而民勸，罰不加而威行，是道德之威也。何謂暴察之威？曰：禮樂則不修，分義則不明，舉措則不時，愛利則不刑，然而其禁非也暴，其誅不服也繁，審其刑罰而信，其誅殺猛而必，闇如雷擊之，如墻壓之，百姓刼則致畏，怠則傲上，執拘則聚，遠聞則散，非刼之以刑勢，振之以誅殺，則無以有其下。是暴察之威也。何謂狂妄之威？曰：無愛人之心，無利人之事，而日爲亂人之道。百姓讙譁，則從而放執於刑灼，不和人心，悖逆天理，是以水旱爲之不時，年榖以之不升。百姓上困於暴亂之患，而下竆衣食之用，愁哀而無所告訴，比周憤潰以離上，傾覆滅亡，可立而待。是狂妄之威也。夫道德之威成乎衆強，暴察之威，成乎危弱；狂妄之威，成乎滅亡。故威名同而吉凶之効遠矣，故不可不審察也。詩曰：“昊天疾威，天篤降喪。瘨我飢饉，民卒流亡。”",
                    "zhushu": "",
                    "type": 2
                },
                {
                    "paragraph": "晉平公游於河而樂，曰：“安得賢士與之樂此也？”船人盍胥跪而對曰：“主君亦不好士耳。夫珠出於江海，玉出於崑山，無足而至者，猶主君之好也；士有足而不至者，蓋主君無好士之意耳。無患乎無士也。”平公曰：“吾食客門左千人，門右千人。朝食不足，夕收市賦；暮食不足，朝収市賦。吾可謂不好士乎？”盍胥對曰：“夫鴻鵠一舉千里，所恃者六翮爾。背上之毛，腹下之毳，益一把，飛不爲加高；損一把，飛不爲加下。今君之食客，門左門右各千人，亦有六翮在其中矣，將皆背上之毛、腹下之毳耶？詩曰：“謀夫孔多，是用不集。”",
                    "zhushu": ""
                }
            ]
        },
        {
            "name": "詩外傳卷第七",
            "paragraphs": [
                {
                    "paragraph": "詩外傳卷第七",
                    "zhushu": "",
                    "type": 1
                },
                {
                    "paragraph": "齊宣王謂田過曰：“吾聞儒者親喪三年，君與父孰重？”過對曰：“殆不如父重。”王忿然曰：“曷爲士去親而事君？”對曰：“非君之土地，無以處吾親；非君之禄，無以養吾親；非君之爵，無以尊顯吾親。受之於君，致之於親，凡事君以爲親也。”宣王悒然無以應之。詩曰：“王事靡盬，不遑將父。”",
                    "zhushu": "",
                    "type": 2
                },
                {
                    "paragraph": "趙王使人於楚，鼓瑟而遣之，曰：“愼無失吾言。”使者受命，伏而不起，曰：“大王鼓瑟，未甞若今日之悲也。”王曰：“調。”使者曰：“調則可記其柱。”王曰：“不可。天有燥濕，絃有緩急，柱有推移，不可記也。”使者曰：“請借此以喻。楚之去趙也，千有餘里，亦有吉凶之變。凶則弔之，吉則賀之，猶柱之有推移，不可記也。故王之使人，必愼其所之，而不任以辭。”詩曰：“征夫捷捷，每懷靡及。”蓋傷自上而御下也。",
                    "zhushu": "",
                    "type": 2
                },
                {
                    "paragraph": "齊有隱士東郭先生、梁石君。當曹相國爲齊相也，客謂匱生曰：“夫東郭先生、梁石君，世之賢也，隱於深山，終不詘身下志以求仕者也。吾聞先生得謁曹相國，願先生爲之先。臣里母相善，婦見疑盗肉，其姑去之，恨而告于里母。里母曰：‘安行。今令姑呼汝。’即束藴請火去婦之家，曰：‘吾犬爭肉相殺，請火治之。’姑乃直使人追去婦還之。故里母非談說之士，束藴請火，非還婦之道也。然物有所感，事有可適，何不爲之先？”匱生曰：“愚恐不及，然請盡力爲東郭先生、梁石君束藴請火。”於是乃見曹相國曰：“臣之里有夫死三日而嫁者，有終身不嫁者，則自爲娶，將何娶焉？”相國曰：“吾亦娶其終身不嫁者耳。”匱生曰：“齊有隱士東郭先生、梁石君，世之賢士也。隱於深山，終不詘身下志以求仕。相國娶婦，欲娶其不嫁者，取臣獨不取其不仕之臣耶？”於是曹相國因匱生束帛安車迎東郭先生、梁石君，厚客之。詩曰：“旣見君子，我心則降。”",
                    "zhushu": "",
                    "type": 2
                },
                {
                    "paragraph": "孔子曰：“昔者周公事文王，行無專制，事無由己，身若不勝衣，言若不出口，有奉持於前，洞洞焉若將失之，可謂子矣。武王崩，成王㓜，周公承文武之業，履天子之位，聽天子之政，征夷狄之亂，誅管、蔡之罪，抱成王而朝諸侯，誅賞制斷，無所顧問，威動天地，振恐海内，可謂能武矣。成王壯，周公致政，北面而事之，請然後行，無伐矜之色，可謂臣矣。故一人之身，能三變者，所以應時也。”詩曰：“左之左之，君子宜之。右之右之，君子有之。”",
                    "zhushu": "",
                    "type": 2
                },
                {
                    "paragraph": "傳曰：鳥之美羽勾啄者，鳥畏之；魚之侈口垂腴者，魚畏之；人之利口贍辭者，人畏之。是以君子避三端：避文士之筆端，避武士之鋒端，避辯士之舌端。詩曰：“我友敬矣，讒言其興。”",
                    "zhushu": "",
                    "type": 2
                },
                {
                    "paragraph": "孔子困於陳、蔡之間，即三經之席，七日不食，藜羮不糝，弟子有飢色，讀書習禮樂不休。子路進諌曰：“爲善者，天報之以福；爲不善者，天報之以賊。今夫子積德累仁，爲善乆矣，意者當遣行乎？奚居之隱也？”孔子曰：“由來！汝小人也，未講於論也。居，吾語汝。子以知者爲無罪乎，則王子比干何爲刳心而死？子以義者爲聽乎，則伍子胥何爲抉目而懸吳東門？子以廉者爲用乎，則伯夷、叔齊何爲餓於首陽之山？子以忠者爲用乎，則鮑叔何爲而不用，葉公子髙終身不仕，鮑焦抱木而泣，子推登山而燔？故君子博學深謀，不遇時者衆矣，豈獨丘哉！賢不肖者，材也；遇不遇者，時也。今無有時，賢安所用哉？故虞舜耕於歷山之陽，立爲天子，其遇堯也。傳說負土而版築，以爲大夫，其遇武丁也。伊尹故有莘氏僮也，負鼎操爼調五味，而立爲相，其遇湯也。吕望行年五十賣食𣗥津，年七十屠於朝歌，九十乃爲天子師，則遇文王也。管夷吾束縳自檻車，以爲仲父，則遇齊桓公也。百里奚自賣五羊之皮，爲秦伯牧牛，舉爲大夫，則遇秦繆公也。虞丘於天下，以爲令尹，讓於孫叔敖，則遇楚莊王也。伍子胥前功多，後戮死，非知有盛衰也，前遇闔閭，後遇夫差也。夫驥罷鹽車，此非無形容也，莫知之也。使驥不得伯樂，安得千里之足？造父亦無千里之手矣。夫蘭茝生於茂林之中，深山之間，人莫見之，故不芬。夫學者非爲通也，爲窮而不困，憂而志不衰，先知禍福之始，而心無惑焉。故聖人隱居深念，獨聞獨見。夫舜亦賢聖矣，南面而治天下，惟其遇堯也。使舜居桀、紂之世，能自免於刑戮之中，則爲善矣，亦何位之有？桀殺𥘄龍逢，紂殺王子比干，當此之時，豈𥘄龍逢無知而王子比干不慧乎哉？此皆不遇時也。故君子務學，脩身端行，而須其時者也。子無惑焉。”詩曰：“鶴鳴于九皐，聲聞于天。”",
                    "zhushu": "",
                    "type": 2
                },
                {
                    "paragraph": "曾子曰：“徃而不可還者，親也；至而不可加者，年也。是故孝子欲養而親不待也，木欲直而時不待也。是故椎牛而祭墓，不如雞豚逮存親也。故吾甞仕齊爲吏，禄不過鐘釡，尚猶欣欣而喜者，非以爲多也，樂其逮親也。旣没之後，吾甞南遊於楚，得尊官焉，堂髙九仞，榱題三圍，轉轂百乗，猶北郷而泣涕者，非爲賤也，悲不逮吾親也。故家貧親老，不擇官而仕。若夫信其志，約其親者，非孝也。”詩曰：“有母之尸雍。”",
                    "zhushu": "",
                    "type": 2
                },
                {
                    "paragraph": "趙簡子有臣曰周舎，立於門下三日三夜。簡子使問之曰：“子欲見寡人何事？”周舎對曰：“願爲諤諤之臣，墨筆操牘，從君之過，而日有記也，月有成也，歲有効也。”簡子居則與之居，出則與之出。居無幾何，而周舎死，簡子如喪子。後與諸大夫飲於洪波之臺，酒酣，簡子涕泣，諸大夫皆出走，曰：“臣有罪而不自知。”簡子曰：“大夫皆無罪。昔者吾有周舎有言曰：‘千羊之皮，不若一狐之腋；衆人諾諾，不若一士之諤諤。昔者商紂黙黙而亡，武王諤諤而昌。’今自周舎之死，吾未甞聞吾過也，吾亡無日矣。是以寡人泣也。”",
                    "zhushu": "",
                    "type": 2
                },
                {
                    "paragraph": "傳曰：齊景公問晏子：“爲人何患？”晏子對曰：“患夫社䑕。”景公曰：“何謂社䑕？”晏子曰：“社䑕出竊於外，入託於社，灌之恐壞墻，燻之恐燒木，此䑕之患。今君之左右，出則賣君以要利，入則託君不罪乎亂法，君又并覆而育之，此社䑕之患也。”景公曰：“嗚呼！豈其然！”“人有市酒而甚美者，置表甚長，然至酒酸而不售。問里人其故，里人曰：‘公之狗甚猛，而人有持器而欲徃者，狗輙迎而齧之，是以酒酸不售也。’士欲白萬乗之主，用事者迎而齧之，亦國之惡狗也。左右者爲社䑕，用事者爲惡狗，此國之大患也。”詩曰：“瞻彼中林，侯薪侯蒸。”言朝廷皆小人也。",
                    "zhushu": "",
                    "type": 2
                },
                {
                    "paragraph": "昔者司城子罕相宋，謂宋君曰：“夫國家之安危，百姓之治亂，在君之行。夫爵禄賞賜舉，人之所好也，君自行之；殺戮刑罰，民之所惡也，臣請當之。”君曰：“善。寡人當其美，子受其惡，寡人自知不爲諸侯𥬇矣。”國人知殺戮之刑專在子罕也，大臣親之，百姓畏之。居不期年，子罕遂去宋君而專其政。故老子曰：“魚不可脫於淵，國之利器不可以示人。”詩曰：“胡爲我作，不即我謀。”",
                    "zhushu": "",
                    "type": 2
                },
                {
                    "paragraph": "衛懿公之時，有臣曰弘演者，受命而使，未反，而狄人攻衛。於是懿公欲興師迎之。其民皆曰：“君之所貴而有禄位者，鶴也。所愛者，宫人也。亦使鶴與宫人戰，余安能戰？”遂潰而皆去。狄人至，攻懿公於熒澤，殺之，盡食其肉，獨舎其肝。弘演至，報使於肝。辭畢，呼天而號。哀止，曰：“若臣者，獨死可耳。”於是遂自刳出腹實，内懿公之肝，乃死。桓公聞之，曰：“衛之亡也，以無道也。今有臣若此，不可不存。”於是復立衛於楚丘。如弘演，可謂忠士矣。殺身以捷其君，非徒捷其君，又令衛之宗廟復立，祭祀不絶，可謂有大功矣。詩曰：“四方有羡，我獨居憂。民莫不榖，我獨不敢休。”",
                    "zhushu": "",
                    "type": 2
                },
                {
                    "paragraph": "孫叔敖遇狐丘丈人，狐丘丈人曰：“僕聞之：有三利必有三患。子知之乎？”孫叔敖蹵然易容曰：“小子不敏，何足以知之？敢問何謂三利？何謂三患？”狐丘丈人曰：“夫爵高者，人妬之；官大者，主惡之；禄厚者，怨歸之。此之謂也。”孫叔敖曰：“不然。吾爵益高，吾志益下；吾官益大，吾心益小；吾禄益厚，吾施益博。可以免於患乎？”狐丘丈人曰：“善哉言乎！堯、舜其猶病諸。”詩曰：“温温恭人，如集于木。惴惴小心，如臨于谷。”",
                    "zhushu": "",
                    "type": 2
                },
                {
                    "paragraph": "孔子曰：“明王有三懼：一曰處尊位而恐不聞其過，二曰得志而恐驕，三曰聞天下之至道而恐不能行。昔者越王勾踐與吳戰，大敗之，兼有南夷。當是之時，君南面而立，近臣三，遠臣五，令諸大夫曰：‘聞過而不以告我者，爲上戮。’此處尊位而恐不聞其過也。昔者晉文公與楚戰，大勝之，燒其草，火三日不息。文公退而有憂色。侍者曰：‘君大勝楚而有憂色，何也？’文公曰：‘吾聞能以戰勝安者惟聖人。若夫詐勝之徒，未甞不危，吾是以憂也。’此得志而恐驕也。昔者齊桓公得管仲、隰朋，南面而立。桓公曰：‘吾得二子也，吾目加明，吾耳加聦。不敢獨擅，進之先祖。’此聞至道而恐不能行者也。由桓公、晉文、越王勾踐觀之，三懼者，明君之務也。”詩曰：“温温恭人，如集于木。惴惴小心，如臨于谷。戰戰兢兢，如履薄冰。”此言大王居人上也。",
                    "zhushu": "",
                    "type": 2
                },
                {
                    "paragraph": "楚莊王賜其羣臣酒，日暮酒酣，左右皆醉。殿上燭滅，有牽王后衣者。后扢冠纓而絶之，言於王曰：“今燭滅，有牽妾衣者，妾扢其纓而絶之。願趣火視絶纓者。”王曰：“止！”立出令曰：“與寡人飲，不絶纓者，不爲樂也。”於是冠纓無完者，不知王后所絶冠纓者誰。於是王遂與羣臣歡飲，乃罷。後吳興師攻楚，有人常爲應行合戰者，五䧟陣却敵，遂取大軍之首而獻之。王怪而問之曰：“寡人未甞有異於子，子何爲於寡人厚也？”對曰：“臣先殿上絶纓者也。當時冝以肝膽塗地，負日乆矣，未有所効。今幸得用於臣之義，尚可爲王破吳而強楚。”詩曰：“有漼者淵，雚葦渒渒。”言大者無不容也。",
                    "zhushu": "",
                    "type": 2
                },
                {
                    "paragraph": "傳曰：伯竒孝而棄於親，隱公慈而殺於弟，叔武賢而殺於兄，比干忠而誅於君。詩曰：“予愼無辜。”",
                    "zhushu": "",
                    "type": 2
                },
                {
                    "paragraph": "紂殺王子比干，箕子被髪佯狂。陳靈公殺泄冶，鄧元去陳以族從。自此之後，殷并於周，陳亡於楚，以其殺比干、泄冶而失箕子、鄧元也。燕昭王得郭隗、鄒衍、樂毅，是以魏、趙興兵而攻齊，棲於莒。燕之地計衆，不與齊均也，然所以信燕至於此者，由得士也。故無常安之國，無宜治之民，得賢者昌，失賢者亡，自古及今，未有不然者也。明鏡者，所以照形也；徃古者，所以知今也。知惡古之所以危亡，而不務襲蹈其所以安存，則未有以異乎却走而求逮前人也。太公知之，故舉微子之後而封比干之墓。夫聖人之於賢者之後，尚如是厚也，而况當世之存者乎？詩曰：“昊天太憮，予愼無辜。”",
                    "zhushu": "",
                    "type": 2
                },
                {
                    "paragraph": "宋玉因其友見楚襄王，襄王待之無以異，乃讓其友。友曰：“夫薑桂因地而生，不因地而辛；女因媒而嫁，不因媒而親。子之事王未耳，何怨於我？”宋玉曰：“不然。昔者齊有狡兎，盡一日而走五百里，使之瞻見指注，雖良狗猶不及狡兎之塵。若攝纓而縱紲之，瞻見指注與？”詩曰：“將安將樂，棄予作遺。”",
                    "zhushu": "",
                    "type": 2
                },
                {
                    "paragraph": "宋燕相齊，見逐，罷歸之舎，召門尉陳饒等二十六人曰：“諸大夫有能與我赴諸侯者乎？”陳饒等皆伏而不對。宋燕曰：“悲乎哉！何士大夫易得而難用也？”饒曰：“君弗能用也，則有不平之心，是失之己而責諸人也。”宋燕曰：“夫失諸己而責諸人者何？”陳饒曰：“三斗之稷，不足於士，而君鴈鶩有餘粟，是君之一過也；果園梨栗，後宫婦人以相提擲，士曾不得一甞，是君之二過也；綾紈綺縠，靡麗於堂，從風而弊，士曾不得以爲縁，是君之三過也。且夫財者，君之所輕也；死者，士之所重也。君不能行君之所輕，而欲使士致其所重，猶譬鈆刀畜之，而干將用之，不亦難乎？”宋燕面有慙色，逡巡避席曰：“是燕之過也。”詩曰：“或以其酒，不以其漿。”",
                    "zhushu": "",
                    "type": 2
                },
                {
                    "paragraph": "傳曰：善爲政者，循情性之宜，順隂陽之序，通本末之理，合天人之際。如是，則天氣奉養，而生物豐美矣。不知爲政者，使情厭性，使隂乗陽，使末逆本，使人詭天，氣鞠而不信，鬱而不宣。如是，則災害生，怪異起，群生皆傷，而年糓不熟。是以其動傷德，其靜亡救。故緩者事之，急者弗知，日反理而欲以爲治。詩曰：“廢爲殘賊，莫知其尤。”",
                    "zhushu": "",
                    "type": 2
                },
                {
                    "paragraph": "魏文侯之時，子質仕而獲罪焉，去而北游，謂簡主曰：“從今已後，吾不復樹德於人矣。”簡主曰：“何以也？”質曰：“吾所樹堂上之士半，吾所樹朝廷之大夫半，吾所樹邉境之人亦半。今堂上之士恐我以法，邉境之人刼我以兵，是以不樹德於人也。”簡主曰：“噫！子之言過矣。夫春樹桃李，夏得隂其下，秋得食其實；春樹蒺蔾，夏不可採其葉，秋得其刺焉。由此觀之，在所樹也。今子所樹，非其人也。”故君子先擇而後種也。詩曰：“無將大車，惟塵冥冥。”",
                    "zhushu": "",
                    "type": 2
                },
                {
                    "paragraph": "正直者順道而行，順理而言，公平無私，不爲安肆志，不爲危激行。昔衛獻公出走，反國及郊，將班邑於從者而後入。太史柳莊曰：“如皆守社稷，則孰負羇縶而從？如皆從，則孰守社稷？君反國而有私也，無乃不可乎？”於是不班也。柳莊正矣。",
                    "zhushu": "",
                    "type": 2
                },
                {
                    "paragraph": "昔者衛大夫史魚病且死，謂其子曰：“我數言蘧伯玉之賢而不能進，彌子瑕不肖而不能退。爲人臣生不能進賢而退不肖，死不當治喪正堂，殯我於室足矣。”衛君問其故，子以父言聞。君造然召蘧伯玉而貴之，而退彌子瑕，從殯於正堂，成禮而後去。生以身諌，死以尸諌，可謂直矣。詩曰：“靖共爾位，好是正直。”",
                    "zhushu": "",
                    "type": 2
                },
                {
                    "paragraph": "孔子閑居，子貢侍坐，請問爲人下之道奈何？孔子曰：“善哉！爾之問也。爲人下，其猶土乎。”子貢未逹。孔子曰：“夫土者，掘之得甘泉焉，樹之得五糓焉，草木植焉，鳥獸魚鼈遂焉。生則立焉，死則入焉。多功不言，賞世不絶。故曰能爲下者，其惟土乎？”子貢曰：“賜雖不敏，請事斯語。”詩曰：“式禮莫愆。”",
                    "zhushu": "",
                    "type": 2
                },
                {
                    "paragraph": "傳曰：南假子過程本，本爲之烹鱺魚。南假子曰：“聞君子不食鱺魚。”本子曰：“此乃君子食也，我何與焉？”假子曰：“夫髙比所以廣德也，下比所以狹行也。比於善者，自進之階；比於惡者，自退之原也。且詩不云乎：‘髙山仰止，景行行止。’吾豈自比君子哉？志慕之而已矣。”",
                    "zhushu": "",
                    "type": 2
                },
                {
                    "paragraph": "子貢問大臣。子曰：“齊有鮑叔，鄭有子皮。”子貢曰：“否。齊有管仲，鄭有東里子産。”孔子曰：“産，薦也。”子貢曰：“然則薦賢賢於賢？”曰：“知賢，智也；推賢，仁也；引賢，義也。有此三者，又何加焉？”",
                    "zhushu": "",
                    "type": 2
                },
                {
                    "paragraph": "孔子遊於景山之上，子路、子貢、顔淵從。孔子曰：“君子登高必賦。小子願者何？言其願，丘將啓汝。”子路曰：“由願奮長㦸，盪三軍，乳虎在後，仇敵在前，蠡躍蛟奮，進救兩國之患。”孔子曰：“勇士哉！”子貢曰：“兩國搆難，壯士列陣，塵埃漲天。賜不持一尺之兵，一斗之糧，解兩國之難，用賜者存，不用賜者亡。”孔子曰：“辯士哉！”顔回不願。孔子曰：“回何不願？”顔淵曰：“二子己願，故不敢願。”孔子曰：“不同，意各有事焉。回其願，丘將啓汝。”顔淵曰：“願得小國而相之。主以道制，臣以德化，君臣同心，外内相應，列國諸侯，莫不從義嚮風。壯者趨而進，老者扶而至，教行乎百姓，德施乎四蠻，莫不釋兵，輻輳乎四門。天下咸獲永寧，蝖飛蠕動，各樂其性，進賢使能，各任其事。於是君綏于上，臣和於下，垂拱無爲，動作中道，從容得禮。言仁義者賞，言戰鬬者死，則由何進而救？賜何難之解？”孔子曰：“聖士哉！大人出，小子匿。聖者起，賢者伏。回與執政，則由、賜焉施其能哉！”詩曰：“雨雪瀌瀌，見晛曰消。”",
                    "zhushu": "",
                    "type": 2
                },
                {
                    "paragraph": "昔者孔子鼓瑟，曾子、子貢側門而聽。曲終，曾子曰：“嗟乎！夫子瑟聲殆有貪狼之志，邪僻之行，何其不仁趨利之甚？”子貢以爲然，不對而入。夫子望見子貢有諌過之色，應難之狀，釋瑟而待之。子貢以曾子之言告。子曰：“嗟乎！夫參，天下賢人也，其習知音矣。鄉者丘鼓瑟，有䑕出游，狸見於屋，循梁微行，造焉而避，厭目曲脊，求而不得。丘以瑟滛其音，參以丘爲貪狼邪僻，不亦宜乎？”詩曰：“鼓鐘于宫，聲聞于外。”",
                    "zhushu": "",
                    "type": 2
                },
                {
                    "paragraph": "夫爲人父者，必懷慈仁之愛，以畜養其子，撫循飲食，以全其身。及其有識也，必嚴居正言，以先導之。及其束髪也，授明師以成其技。十九見志，請賔冠之，足以死其意。血脉澄靜，娉内以定之，信承親授，無有所疑。冠子不言，髪子不笞，聽其微諌，無令憂之。此爲人父之道也。詩曰：“父兮生我，母兮鞠我，拊我畜我，長我育我，顧我復我，出入腹我。”",
                    "zhushu": ""
                }
            ]
        },
        {
            "name": "詩外傳卷第八",
            "paragraphs": [
                {
                    "paragraph": "詩外傳卷第八",
                    "zhushu": "",
                    "type": 1
                },
                {
                    "paragraph": "越王勾踐使廉稽獻民於荆王。荆王使者曰：“越，夷狄之國也。臣請欺其使者。”荆王曰：“越王，賢人也，其使者亦賢，子其愼之。”使者出，見廉稽，曰：“冠則得以俗見，不冠不得見。”廉稽曰：“夫越亦周室之列封也，不得處於大國，而處江海之陂，與魭鱣魚鼈爲伍，文身翦髪而後處焉。今來至上國，必曰冠得俗見，不冠不得見。如此，則上國使適越，亦將劓墨文身翦髪而後得以俗見，可乎？”荆王聞之，披衣出謝。孔子曰：“使於四方，不辱君命，可謂士矣。”",
                    "zhushu": "",
                    "type": 2
                },
                {
                    "paragraph": "人之所以好冨貴安榮、爲人所稱譽者，爲身也；惡貧賤危辱，爲人所謗毁者，亦爲身也。然身何貴也？莫貴於氣。人得氣則生，失氣則死。其氣非金帛珠玉也，不可求於人也；非繒布五榖也，不可糴買而得也。在吾身耳，不可不愼也。詩曰：“旣明且哲，以保其身。”",
                    "zhushu": "",
                    "type": 2
                },
                {
                    "paragraph": "吳人伐楚，昭王去國，國有屠羊說從行。昭王反國，賞從者，及說，說辭曰：“君失國，臣所失者屠；君反國，臣亦反其屠。臣之禄旣厚，又何賞之？”辭不受命。君強之，說曰：“君失國，非臣之罪，故不伏誅；君反國，非臣之功，故不受其賞。呉師入郢，臣畏冦避患。君反國，說何事焉？”君曰：“不受則見之。”說對曰：“楚國之法，商人欲見於君者，必有大獻重質，然後得見。今臣智不能存國，節不能死君，勇不能待冦，然見之，非國法也。”遂不受命，入于澗中。昭王謂司馬子期曰：“有人於此，居處甚約，論議甚髙，爲我求之，願爲兄弟，請爲三公。”司馬子期舎車徒求之，五日五夜，見之，謂曰：“國危不救，非仁也；君命不從，非忠也。惡冨貴於上，甘貧苦於下，意者過也。今君願爲兄弟，請爲三公，不聽君，何也？”說曰：“三公之位，我知其貴於刀俎之肆矣；萬鍾之禄，我知其冨於屠年之利矣。今見爵禄之利，而忘辭受之禮，非所聞也。”遂辭三公之位，而反乎屠羊之肆。君子聞之曰：“甚矣哉！屠羊子之爲也！約己持窮，而處人之國矣。”說曰：“何謂窮？吾讓之以禮，而終其國也。”曰：“在深淵之中而不援彼之危，見昭王德衰於吳，而懷寳絶迹，以病其國，欲獨全己者也。是厚於己而薄於君，狷乎非救世者也。”“何如則可謂救世矣？”曰：“若申伯、仲山甫，可謂救世矣。昔者周德大衰，道廢於厲。申伯、仲山甫輔相宣王，撥亂世反之正，天下略振，宗廟復興。申伯、仲山甫乃並順天下，匡救邪失，喻德教，舉遺士，海内翕然向風，故百姓勃然詠宣王之德。詩曰：‘周邦咸喜，戎有良翰。’又曰：‘邦國若否，仲山甫明之。既明且哲，以保其身。夙夜匪懈，以事一人。’如是，可謂救世矣。”",
                    "zhushu": "",
                    "type": 2
                },
                {
                    "paragraph": "齊崔杼弑莊公。荆蒯芮使𣈆而反，其僕曰：“君之無道也，四鄰諸侯莫不聞也。以夫子而死之，不亦難乎？”荆蒯芮曰：“善哉而言也。早言，我能諌。諌而不用，我能去。今旣不諌，又不去。吾聞之：食其食，死其事。吾旣食亂君之食，又安得治君而死之？”遂驅車而入，死其事。僕曰：“人有亂君，猶必死之。我有治長，可無死乎？”乃結轡自刎于車上。君子聞之曰：“荆蒯芮可謂守節死義矣。僕夫則無爲死也，猶飲食而遇毒也。”詩曰：“夙夜匪懈，以事一人。”荆先生之謂也。易曰：“不恒其德，或承之羞。”僕夫之謂也。",
                    "zhushu": "",
                    "type": 2
                },
                {
                    "paragraph": "遜而直，上也。切，次之。謗諌爲下。懦爲死。詩曰：“柔亦不茹。”",
                    "zhushu": "",
                    "type": 2
                },
                {
                    "paragraph": "宋萬與莊公戰，獲乎莊公。莊公敗，舎諸宫中，數月，然後歸之，反爲大夫于宋。宋萬與閔公博，婦人皆在側。萬曰：“甚矣！魯侯之淑，魯侯之美也。天下諸侯宜爲君者，惟魯侯耳。”閔公矜此婦人，妬其言，顧曰：“爾虜焉知魯侯之美惡乎？”宋萬怒，搏閔公絶脰。仇牧聞君弑，趨而至，遇之于門，手劒而叱之。萬臂摋仇牧，碎其首，齒著乎門闔。仇牧可謂不畏強禦矣。詩曰：“惟仲山甫，柔亦不茹，剛亦不吐。”",
                    "zhushu": "",
                    "type": 2
                },
                {
                    "paragraph": "可於君，不可於父，孝子弗爲也；可於父，不可於君，君子亦弗爲也。故君不可奪，親亦不可奪也。詩曰：“愷悌君子，四方爲則。”",
                    "zhushu": "",
                    "type": 2
                },
                {
                    "paragraph": "黃帝即位，施惠承天。一道脩德，惟仁是行。宇内和平，未見鳯凰，惟思其象。夙𥧌晨興，乃召天老而問之曰：“鳯象何如？”天老對曰：“夫鳯象，鴻前麟後，蛇頸而魚尾，龍文而龜身，燕頷而鷄啄。戴德負仁，抱中挾義。小音金，大音皷。延頸𡚒翼，五彩俻明。舉動八風，氣應時雨。食有質，飲有儀。徃即文始，來即嘉成。惟鳯爲能通天祉，應地靈，律五音，覽九德。天下有道，得鳯象之一，則鳯過之；得鳯象之二，則鳯翔之；得鳯象之三，則鳯集之；得鳯象之四，則鳯春秋下之；得鳯象之五，則鳯没身居之。”黃帝曰：“於戱，允哉！朕何敢與焉！”於是黃帝乃服黃衣，戴黃冕，致齋于宫，鳯乃蔽日而至。黃帝降于東階，西面再拜稽首曰：“皇天降祉，不敢不承命。”鳯乃止帝東國，集帝梧桐，食帝竹實，没身不去。詩曰：“鳯凰于飛，翽翽其羽，亦集爰止。”",
                    "zhushu": "",
                    "type": 2
                },
                {
                    "paragraph": "魏文侯有子曰擊，次曰訴。訴少而立以嗣，封擊中山，三年莫徃來。其傅趙蒼唐曰：“父忘子，子不可忘父。何不遣使乎？”擊曰：“願之，而未有所使也。”蒼唐曰：“臣請使。”擊曰：“諾。”於是乃問君之所好與所嗜，曰：“君好北犬，嗜晨鴈。”遂求北犬、晨鴈賫行。蒼唐至，曰：“北蕃中山之君，有北犬、晨鴈，使蒼唐再拜獻之。”文侯曰：“擊知吾好北犬，嗜晨鴈也。”則見使者，文侯曰：“擊無恙乎？”蒼唐唯唯而不對。三問而三不對。文侯曰：“不對，何也？”蒼唐曰：“臣聞諸侯不名。君旣已賜弊邑，使得小國侯，君問以名，不敢對也。”文侯曰：“中山之君無恙乎？”蒼唐曰：“今者臣之來，拜送於郊。”文侯曰：“中山之君長短若何矣？”蒼唐曰：“問諸侯，比諸侯。諸侯之朝，則側者皆人臣，無所比之。然則所賜衣裘，幾能勝之矣。”文侯曰：“中山之君亦何好乎？”對曰：“好詩。”文侯曰：“於詩何好？”曰：“好黍離與晨風。”文侯曰：“黍離何哉？”對曰：“彼黍離離，彼稷之苗。行邁靡靡，中心揺揺。知我者謂我心憂，不知我者謂我何求。悠悠蒼天，此何人哉！”文侯曰：“怨乎？”曰：“非敢怨也，時思也。”文侯曰：“晨風謂何？”對曰：“鴥彼晨風，鬱彼北林。未見君子，憂心欽欽。如何如何，忘我實多。”於是文侯大悅，曰：“欲知其子視其母，欲知其君視其所使。中山君不賢，惡能得賢？”遂廢太子訴，召中山君以爲嗣。詩曰：“鳯凰于飛，翽翽其羽，亦集爰止。藹藹王多吉士，惟君子使，媚于天子。”君子曰：“夫使，非直敝車罷馬而已，亦將喻誠信，通氣志，明好惡，然後可使也。”",
                    "zhushu": "",
                    "type": 2
                },
                {
                    "paragraph": "子賤治單父，其民附。孔子曰：“告丘之所以治之者。”對曰：“不齊時發倉廪，振困窮，補不足。”孔子曰：“是小人附耳，未也。”對曰：“賞有能，招賢才，退不肖。”孔子曰：“是士附耳，未也。”對曰：“所父事者三人，所兄事者五人，所友者十有二人，所師者一人。”孔子曰：“所父事者三人，所兄事者五人，足以教弟矣；所友者十有二人，足以祛壅蔽矣；所師者一人，足以慮無失䇿，舉無敗功矣。惜乎不齊爲之大功，乃與堯舜叅矣。”詩曰：“愷悌君子，民之父母。”子賤其似之矣。",
                    "zhushu": "",
                    "type": 2
                },
                {
                    "paragraph": "度地圖居以立國，崇恩博利以懷衆，明好惡以正法度，率民力稼、學校庠序以立教，事老養孤以化民，升賢賞功以勸善，懲奸絀失以醜惡，講御習射以防患，禁奸止邪以除害，接賢連友以廣智，宗親族附以益強。詩曰：“愷悌君子。”",
                    "zhushu": "",
                    "type": 2
                },
                {
                    "paragraph": "齊景公使人於楚，楚王與之上九重之臺，顧使者曰：“齊有臺若此乎？”使者曰：“吾君有治位之坐，土階三等，茅茨不翦，樸椽不斵者，猶以謂爲之者勞，居之者泰。吾君惡有臺若此者？”於是楚王蓋悒如也。使者可謂不辱君命，其能專對矣。",
                    "zhushu": "",
                    "type": 2
                },
                {
                    "paragraph": "傳曰：予小子使爾繼邵公之後。受命者必以其祖命之。孔子爲魯司冦，命之曰：“宋公之子弗甫有孫，魯孔丘，命爾爲司冦。”孔子曰：“弗甫敦及厥辟，將不堪。”公曰：“不妄。”傳曰：諸侯之有德，天子錫之。一錫車焉，再錫衣服，三錫虎賁，四錫樂器，五錫納陛，六錫朱戶，七錫弓矢，八錫鈇𨱆，九錫秬鬯。詩曰：“𨤲爾圭瓚，秬鬯一卣。”",
                    "zhushu": "",
                    "type": 2
                },
                {
                    "paragraph": "齊景公謂子貢曰：“先生何師？”對曰：“魯仲尼。”曰：“仲尼賢乎？”曰：“聖人也，豈直賢哉！”景公嘻然而笑曰：“其聖何如？”子貢曰：“不知也。”景公悖然作色曰：“始言聖人，今言不知，何也？”子貢曰：“臣終身戴天，不知天之高也；終身踐地，不知地之厚也。若臣之事仲尼，譬猶渴操壷杓，就江海而飲之，腹滿而去，又安知江海之深乎？”景公曰：“先生之譽，得無太甚乎？”子貢曰：“臣賜何敢甚言，尚慮不及耳。臣譽仲尼，譬猶兩手捧土而附泰山，其無益亦明矣；使臣不譽仲尼，譬猶兩手杷泰山，無損亦明矣。”景公曰：“善！豈其然？善！豈其然？”詩曰：“綿綿翼翼，不測不克。”",
                    "zhushu": "",
                    "type": 2
                },
                {
                    "paragraph": "一糓不升謂之䭑，二糓不升謂之飢，三糓不升謂之饉，四糓不升謂之荒，五糓不升謂之大侵。大侵之禮，君食不兼味，臺榭不飾，道路不除，百官𥙷而不制，鬼神禱而不祠。此大侵之禮也。詩曰：“我居御卒荒。”此之謂也。",
                    "zhushu": "",
                    "type": 2
                },
                {
                    "paragraph": "古者天子爲諸侯受封，謂之采地。百里諸侯以三十里，七十里諸侯以二十里，五十里諸侯以十里。其後子孫雖有罪而絀，使子孫賢者守其地，世世以祠其始受封之君。此之謂興滅國，繼絶世也。書曰：“兹予享于先王，爾祖其從享之。”",
                    "zhushu": "",
                    "type": 2
                },
                {
                    "paragraph": "梁山崩，𣈆君召大夫伯宗，道逢輦者，以其輦服其道。伯宗使其右下，欲鞭之。輦者曰：“君趨道豈不遠矣，不知事而行，可乎？”伯宗喜，問其居，曰：“絳人也。”伯宗曰：“子亦有聞乎？”曰：“梁山崩，壅河，顧三日不流，是以召子。”伯宗曰：“如之何？”曰：“天有山，天崩之；天有河，天壅之。伯宗將如之何？”伯宗私問之，曰：“君其率羣臣素服而哭之，旣而祠焉，河斯流矣。”伯宗問其姓名，弗告。伯宗到，君問伯宗，以其言對。於是君素服率群臣而哭之，旣而祠焉，河斯流矣。君問伯宗何以知之，伯宗不言受輦者，詐以自知。孔子聞之，曰：“伯宗其無後，攘人之善。”詩曰：“天降喪亂，滅我立王。”又曰：“畏天之威，于時保之。”",
                    "zhushu": "",
                    "type": 2
                },
                {
                    "paragraph": "𣈆平公使范昭觀齊國之政。景公錫之宴，晏子在前。范昭趨曰：“願君之倅樽以爲壽。”景公顧左右曰：“酌寡人樽獻之客。”晏子對曰：“徹去樽。”范昭不說，起舞，顧太師曰：“子爲我奏成周之樂，願舞。”太師對曰：“肓臣不習。”范昭起，出門。景公謂晏子曰：“夫𣈆，天下大國也，使范昭來觀齊國之政。今子怒大國之使者，將奈何？”晏子曰：“范昭之爲人也，非陋而不知禮也，是欲試吾君，嬰故不從。”於是景公召太師而問之曰：“范昭使子奏成周之樂，何故不調？”對如晏子。於是范昭歸報平公曰：“齊未可并也。吾試其君，晏子知之。吾犯其樂，太師知之。孔子聞之，曰：“善乎晏子！不出俎豆之間，折衝千里。”詩曰：“實右序有周，薄言震之，莫不震疊。”",
                    "zhushu": "",
                    "type": 2
                },
                {
                    "paragraph": "三公者何？曰司空，司馬、司徒也。司馬主天，司空主土，司徒主人。故隂陽不和，四時不節，星辰失度，災變非常，則責之司馬。山陵崩竭，川谷不流，五糓不植，草木不茂，則責之司空。君臣不正，人道不和，國多盗賊，下怨其上，則責之司徒。故三公典其職，憂其分，舉其辯，明其隱，此三公之任也。詩曰：“濟濟多士，文王以寧。”又曰：“明照有周，式序在位。”言各稱職也。",
                    "zhushu": "",
                    "type": 2
                },
                {
                    "paragraph": "夫賢君之治也，温良而和，寛容而愛，刑清而省，喜賞而惡罰，移風崇教，生而不殺，布惠施恩，仁不偏與，不奪民力，役不踰時，百姓得耕，家有收聚，民無凍餒，食無腐敗。士不造無用，雕文不粥于肆。斧斤以時入山林。國無佚士，皆用於世。黎庶歡樂衍盈，方外遠人歸義，重譯執贄，故得風雨不烈。小雅曰：“有渰萋萋，興雲祈祈。”以是知太平無飄風暴雨明矣。",
                    "zhushu": "",
                    "type": 2
                },
                {
                    "paragraph": "昨日何生？今日何成？必念歸厚，必念治生。日愼一日，完如金城。詩曰：“我日斯邁，而月斯征。夙興夜寐，無忝爾所生。”",
                    "zhushu": "",
                    "type": 2
                },
                {
                    "paragraph": "官怠於有成，病加於小愈，禍生於懈惰，孝衰於妻子。察此四者，愼終如始。易曰：“小狐汔濟，濡其尾。”詩曰：“靡不有初，鮮克有終。”",
                    "zhushu": "",
                    "type": 2
                },
                {
                    "paragraph": "孔子燕居，子貢攝齊而前曰：“弟子事夫子有年矣，才竭而智罷，振於學問，不能復進，請一休焉。”孔子曰：“賜也欲焉休乎？”曰：“賜欲休於事君。”孔子曰：“詩云：‘夙夜匪懈，以事一人。’爲之若此其不易也，若之何其休也？”曰：“賜休於事父。”孔子曰：“詩云：‘孝子不匱，永錫爾𩔖。’爲之若此其不易也，如之何其休也？”曰：“賜欲休於事兄弟。”孔子曰：“詩云：‘妻子好合，如皷瑟琴。兄弟旣翕，和樂且耽。’爲之若此其不易也，如之何其休也？”曰：“賜欲休於畊田。”孔子曰：“詩云：‘晝爾于茅，宵爾索綯。亟其乗屋，其始播百穀。’爲之若此其不易也，若之何其休也！”子貢曰：“君子亦有休乎？”孔子曰：“闔棺𠔃乃止播耳，不知其時之易遷𠔃。此之謂君子所休也。故學而不已，闔棺乃止。”詩曰：“日就月將。”言學者也。",
                    "zhushu": "",
                    "type": 2
                },
                {
                    "paragraph": "魯哀公問冉有曰：“凡人之質而己，將必學而後爲君子乎？”冉有對曰：“臣聞之，雖有良玉，不刻鏤則不成器；雖有美質，不學則不成君子。”曰：“何以知其然也？”夫子路，卞之野人也；子貢，衛之賈人也，皆學問於孔子，遂爲天下顯士。諸侯聞之，莫不尊敬，卿大夫聞之，莫不親愛，學之故也。昔呉、楚、燕、代，謀爲一舉而欲伐秦。祧賈，監門之子也，爲秦徃使之，遂絶其謀，止其兵。及其反國，秦王大恱，立爲上卿。夫百里奚，齊之乞者也，逐於齊西，無以進，自賣五羊皮，爲一軛車，見秦繆公，立爲相，遂覇西戎。太公望少爲人壻，老而見去，屠牛朝歌，賃於𣗥津，釣於磻溪，文王舉而用之，封於齊。管仲親射桓公，遂除報讎之心，立以爲相，存亡繼絶，九合諸侯，一匡天下。此四子者，皆嘗卑賤窮辱矣，然其名聲馳於後世，豈非學問之所致乎？由此觀之，士必學問，然後成君子。詩曰：“日就月將。”於是哀公嘻然而笑曰：“寡人雖不敏，請奉先生之教矣。”",
                    "zhushu": "",
                    "type": 2
                },
                {
                    "paragraph": "曾子有過，曾晳引杖擊之，仆地，有間乃蘇，起曰：“先生得無病乎？”魯人賢曾子，以告夫子。夫子告門人：“參來！汝不聞昔者舜爲人子乎？小箠則待笞，大杖則逃。索而使之，未嘗不在側；索而殺之，未嘗可得。今汝委身以待暴怒，拱立不去，非王者之民，其罪何如？”詩曰：“優哉柔哉，亦是戾矣。”又曰：“載色載笑，匪怒伊教。”",
                    "zhushu": "",
                    "type": 2
                },
                {
                    "paragraph": "齊景公使人爲弓，三年乃成。景公得弓而射，不穿三札。景公怒，將殺弓人。弓人之妻徃見景公曰：“蔡人之子，弓人之妻也。此弓者，太山之南，烏號之柘，騂牛之角，荆麋之筋，河魚之膠也。四物者，天下之練材也，不宜穿札之少如此。且妾聞奚公之車，不能獨走；莫耶雖利，不能獨斷，必有以動之。夫射之道，在手若附枝，掌若握卵，四指如斷短杖，右手發之，左手不知，此葢射之道。”景公以爲儀而射之，穿七札。蔡人之夫立出矣。詩曰：“好是正直。”",
                    "zhushu": "",
                    "type": 2
                },
                {
                    "paragraph": "齊有得罪於景公者，景公大怒，縳置之殿下，召左右肢解之，敢諌者誅。晏子左手持頭，右手磨刀，仰而問曰：“古者明王聖主，其肢解人，不審從何肢解始也？”景公離席曰：“縱之，罪在寡人。”詩曰：“好是正直。”",
                    "zhushu": "",
                    "type": 2
                },
                {
                    "paragraph": "傳曰：居處齊則色姝，食飲齊則氣珍，言語齊則信聽，思齊則成，志齊則盈。五者齊，斯神居之。詩曰：“旣和且平，依我磬聲。”",
                    "zhushu": "",
                    "type": 2
                },
                {
                    "paragraph": "魏文侯問狐卷子曰：“父賢足恃乎？”對曰：“不足。”“子賢足恃乎？”對曰：“不足。”“兄賢足恃乎？”曰：“不足。”“弟賢足恃乎？”對曰：“不足。”“臣賢足恃乎？”對曰：“不足。”文侯勃然作色而怒曰：“寡人問此五者於子，一一以爲不足者，何也？”對曰：“父賢不過堯，而丹朱放；子賢不過舜，而瞽瞍頑；兄賢不過舜，而象傲；弟賢不過周公，而管叔誅；臣賢不過湯武，而桀、紂伐。望人者不至，恃人者不乆。君欲治，從身始，人何可恃乎？”詩曰：“自求伊祜。”",
                    "zhushu": "",
                    "type": 2
                },
                {
                    "paragraph": "湯作護。聞其宮聲，使人温良而寛大；聞其商聲，使人方廉而好義；聞其角聲，使人惻隱而愛仁；聞其徴聲，使人樂養而好施；聞其羽聲，使人㳟敬而好禮。詩曰：“湯降不遲，聖敬日躋。”",
                    "zhushu": "",
                    "type": 2
                },
                {
                    "paragraph": "孔子曰：“易先同人，後大有，承之以謙，不亦可乎？”故天道𧇊盈而益謙，地道變盈而流謙，鬼神害盈而福謙，人道惡盈而好謙。謙者，抑事而損者也。持盈之道，抑而損之，此謙德之於行也。順之者吉，逆之者凶。五帝旣没，三王旣衰，能行謙德者，其惟周公乎？文王之子，武王之弟，成王之叔父，假天子之尊位七年，所執贄而師見者十人，所還質而友見者十三人，窮巷白屋之士所先見者四十九人，時進善者百人，宫朝者千人，諌臣五人，輔臣五人，拂臣六人，載干戈以至於封侯，而同姓之士百人。孔子曰：“猶以周公爲天下賞，則以同族爲衆，而異族爲寡也。”故德行寛容而守之以恭者榮，土地廣大而守之以儉者安，位尊禄重而守之以卑者貴，人衆兵強而守之以畏者勝，聰明睿智而守之以愚者哲，博聞強記而守之以淺者不溢。此六者皆謙德也。易曰：“謙，亨，君子有終，吉。”能以此終吉者，君子之道也。貴爲天子，冨有四海，而德不謙，以亡其身者，桀、紂是也，而况衆庶乎？夫易有一道焉，大足以治天下，中足以安家國，近足以守其身者，其惟謙德乎。詩曰：“湯降不遲，聖敬日躋。”",
                    "zhushu": "",
                    "type": 2
                },
                {
                    "paragraph": "昔者田子方出，見老馬於道，喟然有志焉，以問於御者曰：“此何馬也？”曰：“故公家畜也。罷而不爲用，故出放也。”田子方曰：“少盡其力，而老去其身，仁者不爲也。”束帛而贖之。窮士聞之，知所歸心矣。詩曰：“湯降不遲，聖敬日躋。”",
                    "zhushu": "",
                    "type": 2
                },
                {
                    "paragraph": "齊莊公出獵，有螳蜋舉足將摶其輪。問其御曰：“此何蟲也？”御曰：“此是螳蜋也。其爲蟲，知進而不知退，不量力而輕就敵。”莊公曰：“以爲人，必爲天下勇士矣。”於是廻車避之，而勇士歸之。詩曰：“湯降不遲。”",
                    "zhushu": "",
                    "type": 2
                },
                {
                    "paragraph": "魏文侯問李克曰：“人有惡乎？”李克曰：“有。夫貴者則賤者惡之，冨者則貧者惡之，智者則愚者惡之。”文侯曰：“善。行此三者，使人勿惡，亦可乎？”李克曰：“可。臣聞貴而下賤，則衆弗惡也；冨能分貧，則窮士弗惡也；智而教愚，則童蒙者弗惡也。”文侯曰：“善哉言乎！堯舜其猶病諸！寡人雖不敏，請守斯語矣。”詩曰：“不遑啓處。”",
                    "zhushu": "",
                    "type": 2
                },
                {
                    "paragraph": "有鳥於此，架巢於葭葦之顚，天喟然而風，則葭折而巢壞，何？其所托者弱也。稷蜂不攻，而社䑕不薰，非以稷蜂、社䑕之神，其所托者善也。故聖人求賢者以輔。夫吞舟之魚大矣，蕩而失水，則爲螻蟻所制，失其輔也。故曰：“不明爾德，時無背無側。爾德不明，以無陪無卿。”",
                    "zhushu": ""
                }
            ]
        },
        {
            "name": "詩外傳卷第九",
            "paragraphs": [
                {
                    "paragraph": "詩外傳卷第九",
                    "zhushu": "",
                    "type": 1
                },
                {
                    "paragraph": "孟子少時誦，其母方織，孟輟然中止，乃復進。其母知其諠也，呼而問之曰：“何爲中止？”對曰：“有所失復得。”其母引刀裂其織，以此誡之。自是之後，孟子不復諠矣。孟子少時，東家殺豚。孟子問其母曰：“東家殺豚何爲？”母曰：“欲啖汝。”其母自悔而言曰：“吾懷姙是子，席不止不坐，割不正不食，胎教之也。今適有知而欺之，是教之不信也。”乃買東家豚肉以食之，明不欺也。詩曰：“冝爾子孫繩繩兮。”言賢母使子賢也。",
                    "zhushu": "",
                    "type": 2
                },
                {
                    "paragraph": "田子爲相，三年歸休，得金百鎰奉其母。母曰：“子安得此金？”對曰：“所受俸禄也。”母曰：“爲相三年不食乎？治官如此，非吾所欲也。孝子之事親也，盡力致誠，不義之物，不入於館。爲人子不可不孝也。子其去之。”田子愧慙走出，造朝還金，退請就獄。王賢其母，說其義，即舎田子罪，令復爲相，以金賜其母。詩曰：“冝爾子孫繩繩兮。”",
                    "zhushu": "",
                    "type": 2
                },
                {
                    "paragraph": "孔子行，聞哭聲甚悲。孔子曰：“驅驅，前有賢者。”至則臯魚也。被褐擁鎌，哭於道傍。孔子辟車與之言曰：“子非有喪，何哭之悲也？”臯魚曰：“吾失之三矣：少而學，游諸侯，以後吾親，失之一也；高尚吾志，間吾事君，失之二也；與友厚而小絶之，失之三矣。樹欲靜而風不止，子欲養而親不待也。徃而不可得見者，親也。吾請從此辭矣。”立槁而死。孔子曰：“弟子誡之，足以識矣。”於是門人辭歸而養親者十有三人。子路曰：“有人於斯，夙興夜寐，手足胼胝而面目黧黒，樹藝五榖以事其親，而無孝子之名者，何也？”孔子曰：“吾意者身未敬邪？色不順邪？辭不遜邪？古人有言曰：‘衣歟食歟？曾不爾即。’子勞以事其親，無此三者，何爲無孝之名？意者所友非仁人邪？坐，語汝。雖有國士之力，不能自舉其身，非無力也，勢不便也。是以君子入則篤孝，出則友賢，何爲其無孝子之名？”詩曰：“父母孔邇。”",
                    "zhushu": "",
                    "type": 2
                },
                {
                    "paragraph": "伯牙鼓琴，鍾子期聽之。方鼓琴，志在山，鍾子期曰：“善哉鼓琴，巍巍乎如太山。”志在流水，鍾子期曰：“善哉鼓琴，洋洋乎若江河。”鍾子期死，伯牙擗琴絶絃，終身不復鼓琴，以爲世無足與鼓琴也。非獨琴如此，賢者亦有之。茍非其時，則賢者將奚由得遂其功哉？",
                    "zhushu": "",
                    "type": 2
                },
                {
                    "paragraph": "秦攻魏，破之，少子亡而不得。令魏國曰：“有得公子者，賜金千斤。匿者罪至十族。”公子乳母與俱亡。人謂乳母曰：“得公子者賞甚重，乳母當知公子處而言之。”乳母應之曰：“我不知其處。雖知之，死則死，不可以言也。爲人養子，不能隱而言之，是畔上畏死。吾聞忠不畔上，勇不畏死。凡養人子者，生之，非務殺之也。豈可見利畏誅之故，廢義而行詐哉！吾不能生而使公子獨死矣。”遂與公子俱逃澤中。秦軍見而射之，乳母以身蔽之，著十二矢，遂不令中公子。秦王聞之，饗以太牢，且爵其兄爲大夫。詩曰：“我心匪石，不可轉也。”",
                    "zhushu": "",
                    "type": 2
                },
                {
                    "paragraph": "子路曰：“人善我，我亦善之；人不善我，我不善之。”子貢曰：“人善我，我亦善之；人不善我，我則引之進退而己耳。”顔回曰：“人善我，我亦善之；人不善我，我亦善之。”三子所持各異，問於夫子。夫子曰：“由之所持，蠻貊之言也；賜之所言，朋友之言也；回之所言，親屬之言也。”詩曰：“人之無良，我以爲兄。”",
                    "zhushu": "",
                    "type": 2
                },
                {
                    "paragraph": "齊景公縱酒，醉而解衣冠，鼓琴以自樂，顧左右曰：“仁人亦樂此乎？”左右曰：“仁人耳目猶人，何爲不樂乎？”景公曰：“駕車以迎晏子。”晏子聞之，朝服而至。景公曰：“今者寡人此樂，願與大夫同之。”晏子曰：“君言過矣。自齊國五尺已上，力皆能勝嬰與君，所以不敢者，畏禮也。故自天子無禮，則無以守社稷；諸侯無禮，則無以守其國；爲人上無禮，則無以使其下；爲人下無禮，則無以事其上；大夫無禮，則無以治其家；兄弟無禮，則不同居。人而無禮，不若遄死。”景公色媿，離席而謝曰：“寡人不仁，無良左右滛湎寡人，以至於此。請殺左右，以𥙷其過。”晏子曰：“左右無過。君好禮，則有禮者至，無禮者去；君惡禮，則無禮者至，有禮者去。左右何罪乎？”景公曰：“善哉！”乃更衣而坐，觴酒三行，晏子辭去，景公拜送。詩曰：“人而無禮，胡不遄死！”",
                    "zhushu": "",
                    "type": 2
                },
                {
                    "paragraph": "傳曰：堂衣若扣孔子之門曰：“丘在乎？丘在乎？”子貢應之曰：“君子尊賢而容衆，嘉善而矜不能，親内及外，己所不欲，勿施於人。子何言吾師之名焉？”堂衣若曰：“子何年少言之絞？”子貢曰：“大車不絞，則不成其任；琴瑟不絞，則不成其音。子之言絞，是以絞之也。”堂衣若曰：“吾始以鴻之力，今徒翼耳。”子貢曰：“非鴻之力，安能舉其翼？”詩曰：“如切如磋，如琢如磨。”",
                    "zhushu": "",
                    "type": 2
                },
                {
                    "paragraph": "齊景公出弋昭華之池，顔鄧聚主鳥而亡之。景公怒而欲殺之。晏子曰：“夫鄧聚有死罪四，請數而誅之。”景公曰：“諾。”晏子曰：“鄧聚爲吾君主鳥而亡之，是罪一也；使吾君以鳥之故而殺人，是罪二也；使四國諸侯聞之，以吾君重鳥而輕士，是罪三也；天子聞之，必將貶絀吾君，危其社稷，絶其宗廟，是罪四也。此四罪者，故當殺無赦，臣請加誅焉。”景公曰：“止。此亦吾過矣。願夫子爲寡人敬謝焉。”詩曰：“邦之司直。”",
                    "zhushu": "",
                    "type": 2
                },
                {
                    "paragraph": "魏文侯問於解狐曰：“寡人將立西河之守，誰可用者？”解狐對曰：“荆伯柳者，賢人，殆可。”文侯將以荆伯柳爲西河守。荆伯柳問左右：“誰言我於吾君？”左右皆曰解狐。荆伯柳徃見解狐而謝之曰：“子乃寛臣之過也，言於君。謹再拜謝。”解狐曰：“言子者，公也；怨子者，吾私也。公事已行，怨子如故。”張弓射之，走十歩而没。可謂勇矣。詩曰：“邦之司直。”",
                    "zhushu": "",
                    "type": 2
                },
                {
                    "paragraph": "楚有善相人者，所言無遺美，聞於國中。莊王召見而問焉。對曰：“臣非能相人也，能相人之友者也。觀布衣者，其友皆孝悌篤謹畏令，如此者家必日益，而身日安，此所謂吉人者也。觀事君者，其友皆誠信有行好善，如此者措事日益，官職日進，此所謂吉臣者也。人主朝臣多賢，左右多忠，主有失敗，皆交爭正諌，如此者國日安，主日尊，名聲日顯，此所謂吉主者也。臣非能相人也，觀友者也。”王曰：“善。”其所以任賢使能而霸天下者，始遇之於是也。詩曰：“彼己之子，邦之彦𠔃。”",
                    "zhushu": "",
                    "type": 2
                },
                {
                    "paragraph": "孔子出遊少源之野，有婦人中澤而哭，其音甚哀。孔子使弟子問焉，曰：“夫人何哭之哀？”婦人曰：“郷者刈蓍薪，亡吾蓍簪，吾是以哀也。”弟子曰：“刈蓍薪而亡蓍簪，有何悲焉？”婦人曰：“非傷亡簪也，蓋不忘故也。”",
                    "zhushu": "",
                    "type": 2
                },
                {
                    "paragraph": "傳曰：君子之聞道，入之於耳，藏之於心，察之以仁，守之以信，行之以義，出之以遜。故人無不虚心而聽也。小人之聞道，入之於耳，出之於口，苟言而已。譬如飽食而嘔之，其不惟肌膚無益，而於志亦戾矣。詩曰：“胡能有定？”",
                    "zhushu": "",
                    "type": 2
                },
                {
                    "paragraph": "孔子與子貢、子路、顔淵游於戎山之上，孔子喟然嘆曰：“二三子各言爾志，予將覽焉。由，爾何如？”對曰：“得白羽如月，赤羽如朱，擊鐘皷者，上聞於天，下槊於地，使將而攻之，惟由爲能。”孔子曰：“勇士哉！賜，爾何如？”對曰：“得素衣縞冠，使於兩國之間，不持尺寸之兵，升斗之糧，使兩國相親如弟兄。”孔子曰：“辯士哉！回，爾何如？”對曰：“鮑魚不與蘭茝同笥而藏，桀紂不與堯舜同時而治。二子己言，回何言哉？”孔子曰：“回有鄙之心。”顔淵曰：“願得明王聖主爲之相，使城郭不治，溝池不鑿，隂陽和調，家給人足，鑄庫兵以爲農器。”孔子曰：“大士哉！由來，區區汝何攻？賜來，便便汝何使？願得之冠，爲子宰焉。”",
                    "zhushu": "",
                    "type": 2
                },
                {
                    "paragraph": "賢士不以耻食，不以辱得。老子曰：“名與身孰親？身與貨孰多？得與亡孰病？是故甚愛必大費，多藏必厚亡。知足不辱，知止不殆，可以長乆。大成若缺，其用不敝；大盈若冲，其用不窮；大直若詘，大辯若訥，大巧若拙，其用不屈。罪莫大於多欲，禍莫大於不知足。故知足之足，常足矣。”",
                    "zhushu": "",
                    "type": 2
                },
                {
                    "paragraph": "孟子妻獨居，踞。孟子入戸視之，白其母曰：“婦無禮，請去之。”母曰：“何也？”曰：“踞。”其母曰：“何知之？”孟子曰：“我親見之。”母曰：“乃汝無禮也，非婦無禮。禮不云乎：‘將入門，將上堂，聲必揚；將入戸，視必下。’不掩人不備也。今汝徃燕私之處，入戶不有聲，令人踞而視之，是汝之無禮也，非婦無禮也。”於是孟子自責，不敢去婦。詩曰：“采葑采菲，無以下體。”",
                    "zhushu": "",
                    "type": 2
                },
                {
                    "paragraph": "孔子出衛之東門，逆姑布子卿，曰：“二三子引車避，有人將來，必相我者也。志之。”姑布子卿亦曰：“二三子引車避，有聖人將來。”孔子下，歩。姑布子卿迎而視之五十歩，從而望之五十歩，顧子貢曰：“是何爲者也？”子貢曰：“賜之師也，所謂魯孔丘也。”姑布子卿曰：“是魯孔丘歟？吾固聞之。”子貢曰：“賜之師何如？”姑布子卿曰：“得堯之顙，舜之目，禹之頸，臯陶之喙。從前視之，盎盎乎似有王者；從後視之，高肩弱脊。此惟不及四聖者也。”子貢吁然。姑布子卿曰：“子何患焉？汙面而不惡，葭喙而不藉，遠而望之，羸乎若喪家之狗。子何患焉？子何患焉？”子貢以告孔子，孔子無所辭，獨辭䘮家之狗耳，曰：“丘何敢乎？”子貢曰：“汙面而不惡，葭喙而不藉，賜以知之矣。不知䘮家狗，何足辭也？”子曰：“賜，汝獨不見夫䘮家之狗歟？旣歛而椁，布器而祭，顧望無人，意欲施之。上無明王，下無賢士方伯，王道衰，政教失，強陵弱，衆暴寡，百姓縱心，莫之綱紀。是人固以丘爲欲當之者也，丘何敢乎！”",
                    "zhushu": "",
                    "type": 2
                },
                {
                    "paragraph": "脩身不可不愼也。嗜慾侈則行𧇊，讒毁行則害成。患生於忿怒，禍起於纎微。汙辱難湔灑，敗失不復追。不深念遠慮，後悔何益？徼幸者，伐性之斧也；嗜慾者，逐禍之馬也；謾誕者，趨禍之路也；毁於人者，困竆之舎也。是故君子不徼幸，節嗜慾，務忠信，無毀於一人，則名聲尚尊，稱爲君子矣。詩曰：“何其處兮，必有與也。”",
                    "zhushu": "",
                    "type": 2
                },
                {
                    "paragraph": "君子之居也，綏如安裘，晏如覆杅。天下有道，則諸侯畏之；天下無道，則庶人易之。非獨今日，自古亦然。昔者范蠡行遊，與齊屠地居，奄忽龍變，仁義沈浮，湯湯慨慨，天地同憂。故君子居之，安得自若？詩曰：“心之憂矣，其誰知之！”",
                    "zhushu": "",
                    "type": 2
                },
                {
                    "paragraph": "田子方之魏，魏太子從車百乗而迎之郊。太子再拜謁田子方，田子方不下車。太子不說，曰：“敢問何如則可以驕人矣？”田子方曰：“吾聞以天下驕人而亡者有矣。由此觀之，則貧賤可以驕人矣。夫志不得，則授履而適秦、楚耳，安徃而不得貧賤乎？”於是太子再拜而後退。田子方遂不下車。",
                    "zhushu": "",
                    "type": 2
                },
                {
                    "paragraph": "戴𣈆生弊衣冠而徃見梁王。梁王曰：“前日寡人以上大夫之禄要先生，先生不留，今過寡人邪？”戴𣈆生欣然而𥬇，仰而永嘆曰：“嗟乎！由此觀之，君曾不足與遊也。君不見大澤中雉乎？五歩一噣，終日乃飽，羽毛恱澤，光照於日月，奮翼爭鳴，聲響於陵澤者何？彼樂其志也。授置之囷倉中，常噣梁粟，不旦時而飽，然猶羽毛憔悴，志氣益下，低頭不鳴。夫食豈不善哉？彼不得其志故也。今臣不遠千里而從君遊者，豈食不足？竊慕君之道耳。臣始以君爲好士，天下無𩀱，乃今見君不好士，明矣。”辭而去，終不復徃。",
                    "zhushu": "",
                    "type": 2
                },
                {
                    "paragraph": "楚莊王使使賫金百斤，聘北郭先生。先生曰：“臣有箕箒之使，願入計之。”即謂婦人曰：“楚欲以我爲相，今日相，即結駟列騎，食方丈於前，如何？”婦人曰：“夫子以織屨爲食，食粥毚履，無怵惕之憂者，何哉？與物無治也。今如結駟列騎，所安不過容膝；食方丈於前，所甘不過一肉。以容膝之安，一肉之味，而殉楚國之憂，其可乎？”於是遂不應聘，與婦去之。詩曰：“彼美淑姬，可與晤言。”",
                    "zhushu": "",
                    "type": 2
                },
                {
                    "paragraph": "傳曰：昔戎將由余使秦，秦繆公問以得失之要。對曰：“古有國者，未甞不以恭儉也；失國者，未甞不以驕奢也。”由余因論五帝三王之所以衰，及至布衣之所以亡。繆公然之。於是告内史王繆曰：“隣國有聖人，敵國之憂也。由余，聖人也，將奈之何？”王繆曰：“夫戎王居僻陋之地，未甞見中國之聲色也。君其遺之女樂，以媱其志，亂其政，其臣下必踈。因爲由余請緩期，使其君臣有間，然後可圖。”繆公曰：“善。”乃使王繆以女樂二列遺戎王，爲由余請期。戎王大恱，許之。於是張酒聽樂，日夜不休，終歲媱縱，卒馬多死。由余歸，數諌不聽，去之秦。秦公子迎拜之上卿，遂并國十二，辟地千里。",
                    "zhushu": "",
                    "type": 2
                },
                {
                    "paragraph": "子夏過曾子，曾子曰：“入食。”子夏曰：“不爲公費乎？”曾子曰：“君子有三費，飲食不在其中。君子有三樂，鐘磬琴瑟不在其中。”子夏曰：“敢問三樂。”曾子曰：“有親可畏，有君可事，有子可遺，此一樂也。有親可諌，有君可去，有子可怒，此二樂也。有君可喻，有友可助，此三樂也。”子夏曰：“敢問三費。”曾子曰：“少而學，長而忘，此一費也。事君有功而輕負之，此二費也。乆交友而中絶之，此三費也。”子夏曰：“善哉！謹身事一言，愈於終身之誦；而事一士，愈於治萬民之功。夫人不可以不知也。吾甞蓾焉吾田，朞歲不收。土莫不然，何况於人乎！與人以實，雖踈必密；與人以虚，雖戚必踈。夫實之與實，如膠如漆；虚之與虚，如薄冰之見晝日。君子可不留意哉！”詩曰：“神之聽之，終和且平。”",
                    "zhushu": "",
                    "type": 2
                },
                {
                    "paragraph": "晏子之妻使人布衣紵表。田無宇譏之曰：“出於室，何爲者也？”晏子曰：“家臣也。”田無宇曰：“位爲中卿，食田七十萬，何用是人爲畜之？”晏子曰：“棄老取少謂之瞽，貴而忘賤謂之亂，見色而說謂之逆。吾豈以逆亂瞽之道哉！”",
                    "zhushu": "",
                    "type": 2
                },
                {
                    "paragraph": "夫鳯凰之初起也，翾翾十歩之雀，喔咿而𥬇之。及其升於高，一詘一信，展而雲間，藩木之雀超然自知不及遠矣。士褐衣緼著，未甞完也；糲藿之食，未嘗飽也，世俗之士即以爲羞耳。及其出則安百議，用則延民命，世俗之士超然自知不及遠矣。詩曰：“正是國人，胡不萬年！”",
                    "zhushu": "",
                    "type": 2
                },
                {
                    "paragraph": "齊王厚送女，欲妻屠牛吐，屠牛吐辭以疾。其友曰：“子終死腥臭之肆而已乎？何爲辭之？”吐應之曰：“其女醜。”其友曰：“子何以知之？”吐曰：“以吾屠知之。”其友曰：“何謂也？”吐曰：“吾肉善，而去若少耳；吾肉不善，雖以吾附益之，尚猶賈不售。今厚送子，子醜故耳。”其友後見之，果醜。傳曰：目如擗杏，齒如編貝。",
                    "zhushu": "",
                    "type": 2
                },
                {
                    "paragraph": "傳曰：孔子過康子，子張、子夏從。孔子入坐，二子相與論，終日不决。子夏辭氣甚隘，顔色甚變。子張曰：“子亦聞夫子之議論邪？徐言誾誾，威儀翼翼，後言先黙，得之推讓。巍巍乎！蕩蕩乎！道有歸矣。小人之論也，專意自是，言人之非，瞋目搤腕，疾言噴噴，口沸目赤，一幸得勝，疾𥬇嗌嗌，威儀固陋，辭氣鄙俗，是以君子賤之也。”",
                    "zhushu": ""
                }
            ]
        },
        {
            "name": "詩外傳卷第十",
            "paragraphs": [
                {
                    "paragraph": "詩外傳卷第十",
                    "zhushu": "",
                    "type": 1
                },
                {
                    "paragraph": "齊桓公逐白鹿，至麥丘之邦，遇人，曰：“何謂者也？”對曰：“臣麥丘之邦人。”桓公曰：“叟年幾何？”對曰：“臣年八十有三矣。”桓公曰：“美哉！”與之飲，曰：“叟盍爲寡人壽也？”對曰：“野人不知爲君王之壽。”桓公曰：“盍以叟之壽祝寡人矣？”邦人奉觴再拜曰：“使吾君固壽，金玉之賤，人民是寳。”桓公曰：“善哉祝乎！寡人聞之矣，至德不孤，善言必再，叟盍優之？”邦人奉觴再拜曰：“使吾君好學士而不惡問，賢者在側，諌者得入。”桓公曰：“善哉祝乎！寡人聞之，至德不孤，善言必三，叟盍優之？”邦人奉觴再拜曰：“無使羣臣百姓得罪於吾君，無使吾君得罪於羣臣百姓。”桓公不說，曰：“此言者，非夫前二言之祝，叟其革之矣。”邦人澘然而涕下，曰：“願君熟思之。此一言者，夫前二言之上也。臣聞子得罪於父，可因姑娣妹謝也，父乃赦之；臣得罪於君，可使左右謝也，君乃赦之。昔者桀得罪於臣也，至今未有爲謝也。”桓公曰：“善哉！寡人頼宗廟之福，社稷之靈，使寡人遇叟於此。”扶而載之，自御以歸，薦之於廟而斷政焉。桓公之所以九合諸侯，一匡天下，不以兵車者，非獨管仲也，亦遇之於是。詩曰：“濟濟多士，文王以寧。”",
                    "zhushu": "",
                    "type": 2
                },
                {
                    "paragraph": "鮑叔薦管仲曰：“臣所不如管夷吾者五：寛惠柔愛，臣弗如也；忠信可結於百姓，臣弗如也；制禮約法於四方，臣弗如也；决獄折中，臣弗如也；執枹鼓立於軍門，使士卒勇，臣弗如也。”詩曰：“濟濟多士，文王以寧。”",
                    "zhushu": "",
                    "type": 2
                },
                {
                    "paragraph": "𣈆文公重耳亡，過曹，里鳬湏從，因盗重耳資而亡。重耳無糧，餒不能行，子推割股肉以食重耳，然後能行。及重耳反國，國中多不附重耳者。於是里鳬須造見曰：“臣能安𣈆國。”文公使人應之曰：“子尚何面目來見寡人，欲安𣈆也！”里鳬須曰：“君沐邪？”使者曰：“否。”鳬湏曰：“臣聞沐者其心倒，心倒者其言悖。今君不沐，何言之悖也？”使者以聞，文公見之，里鳬須仰首曰：“離國乆，臣民多過君，君反國而民皆自危。里鳬須又襲竭君之資，避於深山，而君以餒。介子推割股，天下莫不聞。臣之爲賊亦大矣，罪至十族，未足塞責。然君誠赦之罪，與驂乗遊於國中，百姓見之，必知不念舊惡，人自安矣。”於是文公大恱，從其計，使驂乗於國中。百姓見之，皆曰：“夫里鳬須且不誅而驂乗，吾何懼也？”是以𣈆國大寧。故書云：“文王卑服，即康功田功。”若里鳬須，罪無赦者也。詩曰：“濟濟多士，文王以寧。”",
                    "zhushu": "",
                    "type": 2
                },
                {
                    "paragraph": "傳曰：言爲王之不易也。大命之至，其太宗、太史、太祝，斯素服執䇿，北面而弔乎天子曰：“大命旣至矣，如之何憂之長也？”授天子䇿一矣，曰：“敬享以祭，永主天命，畏之無疆，厥躬無敢寧。”授天子䇿二矣，曰：“敬之，夙夜伊祝，厥躬無怠，萬民望之。”授天子䇿三矣，曰：“天子南面受於帝位，以治爲憂，未以位爲樂也。”詩曰：“天難忱斯，不易惟王。”",
                    "zhushu": "",
                    "type": 2
                },
                {
                    "paragraph": "君子温儉以求於仁，恭讓以求於禮，得之自是，不得自是。故君子之於道也，猶農夫之耕，雖不獲年之優，無以易也。大王亶甫有子曰太伯、仲雍、季歷，歷有子曰昌。太伯知大王賢昌而欲季爲後也，太伯去之吳。大王將死，謂曰：“我死，汝徃讓兩兄，彼即不來，汝有義而安。”大王薨，季之吳告伯、仲，伯、仲從季而歸。群臣欲伯之立季，季又讓。伯謂仲曰：“今群臣欲我立季，季又讓，何以處之？”仲曰：“刑有所謂矣，要於扶微者。可以立季。”季遂立而養文王，文王果受命而王。孔子曰：“太伯獨見，王季獨知。伯見父志，季知父心。故大王、太伯、王季，可謂見始知終而能承志矣。”詩曰：“自太伯王季。惟此王季，因心則友。則友其兄，則篤其慶，載錫之光。受禄無䘮，奄有四方。”此之謂也。太伯反呉，吳以爲君，至夫差二十八世而滅。",
                    "zhushu": "",
                    "type": 2
                },
                {
                    "paragraph": "齊宣王與魏惠王㑹田於郊。魏王曰：“亦有寳乎？”齊王曰：“無有。”魏王曰：“若寡人之小國也，尚有徑寸之珠照車前後十二乗者十枚，奈何以萬乗之國無寳乎？”齊王曰：“寡人之所以爲寳與王異。吾臣有檀子者，使之守南城，則楚人不敢爲寇，泗水上有十二諸侯皆來朝。吾臣有盼子者，使之守髙唐，則趙人不敢東漁於河。吾臣有黔夫者，使之守徐州，則燕人祭北門，趙人祭西門，從而歸之者十千餘家。吾臣有種首者，使之備盗賊，而道不拾遺。吾將以照千里之外，豈特十二乗哉！”魏王慙，不懌而去。詩曰：“辭之懌矣，民之莫矣。”",
                    "zhushu": "",
                    "type": 2
                },
                {
                    "paragraph": "東海有勇士曰菑丘訢，以勇猛聞於天下。遇神淵，曰：“飲馬。”其僕曰：“飲馬於此者，馬必死。”曰：“以訢之言飲之。”其馬果沈。菑丘訢去朝服，拔劒而人，三日三夜，殺三蛟一龍而出。雷神隨而擊之，十日十夜，眇其左目。要離聞之，徃見之，曰：“訢在乎？”曰：“送有䘮者。”徃見訢於墓，曰：“聞雷神擊子十日十夜，眇子左目。夫天怨不全日，人怨不旋踵。至今弗報，何也？”叱而去。墓上振憤者不可勝數。要離歸，謂門人曰：“菑丘訢，天下之勇士也。今日我辱之人中，是其必來攻我。暮無閉門，寢無閉戸。”菑丘訢果夜來，拔劒住要離頸，曰：“子有死罪三：辱我以人中，死罪一也；暮不閉門，死罪二也；寢不閉戸，死罪三也。”要離曰：“子待我一言：來謁，不肖一也；㧞劒不刺，不肖二也；刃先辭後，不肖三也。能殺我者，是毒藥之死耳。”菑丘訢引劒而去，曰：“嘻！所不若者，天下惟此子爾。”傳曰：公子目夷以辭得國，今要離以辭得身。言不可不文，猶若此乎？詩曰：“辭之懌矣，民之莫矣。”",
                    "zhushu": "",
                    "type": 2
                },
                {
                    "paragraph": "傳曰：齊使使獻鴻於楚，鴻渴，使者道飲，鴻玃笞潰失。使者遂之楚，曰：“齊使臣獻鴻，鴻渇，道飲，玃笞潰失。臣欲亡，爲失兩君之使不通，欲抜劒而死，人將以吾君賤士貴鴻也。玃笞在此，願以汙事。”楚王賢其言，辯其詞，因留而賜之，終身以爲上客。故使者必矜文辭，喻誠信，明氣志，解結申屈，然後可使也。詩曰：“辭之懌矣。”",
                    "zhushu": "",
                    "type": 2
                },
                {
                    "paragraph": "扁鵲過虢侯，世子暴病而死。扁鵲造宫，曰：“吾聞國中卒有壤土之事，得無有急乎？”曰：“世子暴病而死。”扁鵲曰：“入言鄭醫秦越人能治之。”庶子之好方者出應之，曰：“吾聞上古醫曰弟父。弟父之爲醫也，以莞爲席，以蒭爲狗，北面而祝之，發十言耳，諸扶輿而來者，皆平復如故。子之方豈能若是乎？”扁鵲曰：“不能。”又曰：“吾聞中古之爲醫者曰踰跗。踰跗之爲醫也，榒木爲腦，芷草爲軀，吹竅定腦，死者復生。子之方豈能若是乎？”扁鵲曰：“不能。”中庶子曰：“茍如子之方，譬如以管窺天，以錐刺地，所窺者大，所見者小，所刺者巨，所中者少。如子之方，豈足以變童子哉？”扁鵲曰：“不然。事故有昧投而中蟁頭，掩目而别白黑者。夫世子病，所謂尸蹶者。以爲不然，試入診世子，股隂當温，耳焦焦如有啼者聲，若此者，皆可活也。”中庶子遂入診世子，以病報。虢侯聞之，足跣而𧺫，至門曰：“先生遠辱，幸臨寡人。先生幸而治之，則糞土之息，得䝉天地載長爲人。先生弗治，則先犬馬塡壑矣。”言未卒而涕泣沾襟。扁鵲入，砥鍼礪石，取三陽五輸，爲先軒之竈，八拭之陽，子同藥，子明灸陽，子游按磨，子儀反神，子越扶形。於是世子復生。天下聞之，皆以扁鵲能起死人也。扁鵲曰：“吾不能起死人，直使夫當生者起。”死者猶可藥，而况生乎？悲夫！罷君之治，無可藥而息也。詩曰：“不可救藥。”言必亡而已矣。",
                    "zhushu": "",
                    "type": 2
                },
                {
                    "paragraph": "楚丘先生披蓑帶索，徃見孟嘗君。孟嘗君曰：“先生老矣，春秋高矣，多遺忘矣，何以教文？”楚丘先生曰：“惡君謂我老！惡君謂我老！意者將使我投石超距？追車赴馬乎？逐麋鹿搏豹虎乎？吾則死矣，何暇老哉？將使我深計遠謀乎？定猶豫而决嫌疑乎？出正辭而當諸侯乎？吾乃始壯耳，何老之有？”孟嘗君赧然，汗出至踵，曰：“文過矣，文過矣！”詩曰：“老夫灌灌。”",
                    "zhushu": "",
                    "type": 2
                },
                {
                    "paragraph": "齊景公游於牛山之上，而北望齊曰：“美哉國乎，鬱鬱㤗山，使古而無死者，則寡人將去此而何之？”俯而泣沾襟。國子、高子曰：“然。臣頼君之賜，䟽食惡肉可得而食也，駑馬柴車可得而乗也，且猶不欲死，况君乎？”俯泣。晏子曰：“樂哉，今日嬰之游也，見怯君一而䛕臣二，使古而無死者，則太公至今猶存。吾君方今將被蓑苙而立乎畎畒之中，惟事之恤，何暇念死乎？”景公慙而舉觴自罰，因罰二臣。",
                    "zhushu": "",
                    "type": 2
                },
                {
                    "paragraph": "秦繆公將田而䘮其馬，求三日而得之於莖山之陽，有鄙夫乃相與食之。繆公曰：“此駮馬之肉，不得酒者死。”繆公乃求酒徧飲之，然後去。明年，𣈆師與繆公戰，𣈆之左格右者圍繆公而擊之，甲已墮者六矣。食馬者三百餘人，皆曰：“吾君仁而愛人，不可不死。”還擊𣈆之左格右，免繆公之死。",
                    "zhushu": "",
                    "type": 2
                },
                {
                    "paragraph": "傳曰：卞莊子好勇，母無恙時，三戰而三北。交游非之，國君辱之。卞莊子受命，顔色不變。及母死三年，魯興師，卞莊子請從。至，見於將軍曰：“前猶與母處，是以戰而北也，辱吾身。今母没矣，請塞責。”遂走敵而鬬，獲甲首而獻之，“請以此塞一北。”又獲甲首而獻之，“請以此塞再北。”將軍止之，曰：“足！”不止，又獲甲首而獻之，曰：“請以此塞三北。”將軍止之，曰：“足！請爲兄弟。”卞莊子曰：“夫北以養母也。今母殁矣，吾責塞矣。吾聞之，節士不以辱生。”遂奔敵，殺七十人而死。君子聞之曰：“三北已塞責，又滅世斷宗，士節小具矣，而於孝未終也。”詩曰：“靡不有初，鮮克有終。”",
                    "zhushu": "",
                    "type": 2
                },
                {
                    "paragraph": "天子有爭臣七人，雖無道，不失其天下。昔殷王紂殘賊百姓，絶逆天道，至斮朝渉，刳孕婦，脯鬼侯，醢梅伯。然所以不亡者，以其有箕子、比干之故。微子去之，箕子執囚爲奴，比干諌而死，然後周加兵而誅絶之。諸侯有爭臣五人，雖無道，不失其國。吳王夫差爲無道，至驅一市之民以葬闔閭。然所以不亡者，有伍子胥之故也。胥以死，越王勾踐欲伐之。范蠡諌曰：“子胥之計䇿，尚未忘於吳王之腹心也。”子胥死後三年，越乃能攻之。大夫有爭臣三人，雖無道，不失其家。季氏爲無道，僭天子，舞八佾，旅泰山，以雍徹。孔子曰：“是可忍也，孰不可忍也！”然不亡者，以冉有、季路爲宰臣也。故曰：“有諤諤爭臣者其國昌，有黙黙䛕臣者其國亡。”詩曰：“不明爾德，時無背無側。爾德不明，以無陪無卿。”言大王咨嗟，痛殷商無輔弼諫諍之臣而亡天下矣。",
                    "zhushu": "",
                    "type": 2
                },
                {
                    "paragraph": "齊桓公出遊，遇一丈夫，裒衣應歩，帶著桃殳。桓公怪而問之曰：“是何名？何經所在？何篇所居？何以斥逐？何以避余？”丈夫曰：“是名二桃。桃之爲言亡也。夫日日愼桃，何患之有？故亡國之社，以戒諸侯，庻人之戒，在於桃殳。”桓公說其言，與之共載。來年正月，庶人皆佩。詩曰：“殷監不遠。”",
                    "zhushu": "",
                    "type": 2
                },
                {
                    "paragraph": "齊桓公置酒，令諸侯大夫曰：“後者飲一經程。”管仲後，當飲一經程。飲其一半，而棄其半。桓公曰：“仲父當飲一經程，而棄之，何也？”管仲曰：“臣聞之，酒入口者舌出，舌出者棄身。與其棄身，不寧棄酒乎？”桓公曰：“善！”詩曰：“荒湛于酒。”",
                    "zhushu": "",
                    "type": 2
                },
                {
                    "paragraph": "齊景公遣晏子南使楚。楚王聞之，謂左右曰：“齊遣晏子使寡人之國，幾至矣。”左右曰：“晏子，天下之辯士也。與之議國家之務，則不如也；與之論徃古之術，則不如也。王獨可以與晏子坐，使有司束人過王，王問之，使言齊人善盗，故束之，是宜可以困之。”王曰：“善。”晏子至，即與之坐，圖國之急務，辨當世之得失，再舉再窮，王黙然無以續語。居有間，束徒以過之。王曰：“何爲者也？”有司對曰：“是齊人善盗，束而詣吏。”王欣然大咲曰：“齊乃冠帶之國，辯士之化，固善盗乎？”晏子曰：“然。固取之。王不見夫江南之樹乎？名橘，樹之江北則化爲枳。何則？地土使然爾。夫子處齊之時，冠帶而立，儼有伯夷之廉。今居楚而善盗，意土地之化使然爾。王又何怪乎？”詩曰：“無言不讐，無德不報。”",
                    "zhushu": "",
                    "type": 2
                },
                {
                    "paragraph": "呉延陵季子遊於齊，見遺金，呼牧者取之。牧者曰：“子居之髙，視之下，貌之君子，而言之野也。吾有君不君，有友不友，當暑衣裘，君疑取金者乎？”延陵子知其爲賢者，請問姓字。牧者曰：“子乃皮相之士也，何足語姓字哉！”遂去。延陵季子立而望之，不見乃止。孔子曰：“非禮勿視，非禮勿聽。”",
                    "zhushu": "",
                    "type": 2
                },
                {
                    "paragraph": "顔淵問於孔子曰：“淵願貧如冨，賤如貴，無勇而威，與士交通，終身無患難，亦且可乎？”孔子曰：“善哉！回也！夫貧而如冨，其知足而無欲也；賤而如貴，其讓而有禮也；無勇而威，其恭敬而不失於人也；終身無患難，其擇言而出之也。若回者，其至乎！雖上古聖人亦如此而已。”",
                    "zhushu": "",
                    "type": 2
                },
                {
                    "paragraph": "齊景公出田，十有七日而不反。晏子乗而徃，比至，衣冠不正。景公見而怪之，曰：“夫子何遽乎？得無有急乎？”晏子對曰：“然，有急。國人皆以君爲惡民好禽。臣聞之，魚鼈厭深淵而就乾淺，故得於釣網；禽獸厭深山而下於都澤，故得於田獵。今君出田十有七日而不反，不亦過乎？”景公曰：“不然。爲賔客莫應待邪？則行人子牛在。爲宗廟而不血食邪？則祝人太宰在。爲獄不中邪？則大理子幾在。爲國家有餘不足邪？則巫賢在。寡人有四子，猶有四肢也，而得代焉，不可患焉。”晏子曰：“然。人心有四肢而得代焉則善矣，令四肢無心，十有七日不死乎？”景公曰：“善哉言！”遂援晏子之手，與驂乗而歸。若晏子者，可謂善諫者矣。",
                    "zhushu": "",
                    "type": 2
                },
                {
                    "paragraph": "楚莊王將興師伐𣈆，告士大夫曰：“敢諫者死無赦。”孫叔敖曰：“臣聞畏鞭箠之嚴而不敢諌其父，非孝子也；懼斧𨱆之誅而不敢諌其君，非忠臣也。”於是遂進諌曰：“臣園中有榆，其上有蟬。蟬方奮翼悲鳴，欲飲清露，不知螳蜋之在後，曲其頸，欲攫而食之也。螳蜋方欲食蟬，而不知黃雀在後，舉其頸，欲啄而食之也。黃雀方欲食螳蜋，不知童挾彈丸在下，迎而欲彈之。童子方欲彈黃雀，不知前有深坑，後有窟也。此皆言前之利，而不顧後害者也。非獨昆蟲衆庶若此也，人主亦然。君今知貪彼之土，而樂其士卒。”國不怠而𣈆國以寧，孫叔敖之力也。",
                    "zhushu": "",
                    "type": 2
                },
                {
                    "paragraph": "𣈆平公之時，藏寳之臺燒，士大夫聞，皆趨車馳馬救火，三日三夜乃勝之。公子晏子獨束帛而賀曰：“甚善矣。”平公勃然作色曰：“珠玉之所藏也，國之重寳也，而天火之，士大夫皆趨車走馬而救之，子獨束帛而賀，何也？有說則生，無說則死。”公子晏子曰：“何敢無說！臣聞之：王者藏於天下，諸侯藏於百姓，商賈藏於篋匱。今百姓之於外，短褐不蔽形，糟糠不充口，虚而賦歛無已，収太半而藏之臺，是以天火之。且臣聞之：昔者桀殘賊海内，賦歛無度，萬民甚苦，是故湯誅之，爲天下戮𥬇。今皇天降災於藏臺，是君之福也，而不自知變悟，亦恐君之爲隣國𥬇矣。”公曰：“善！自今已徃，請藏於百姓之間。”詩曰：“稼穡維寳，代食維好。”",
                    "zhushu": "",
                    "type": 2
                },
                {
                    "paragraph": "魏文侯問里克曰：“吳之所以亡者，何也？”里克對曰：“數戰而數勝。”文侯曰：“數勝，國之福也。其獨亡，何也？”里克對曰：“數戰則民疲，數勝則主驕。驕則恣，恣則極。上下俱極，吳之亡猶晚矣。此夫差所以自䘮於干遂。”詩曰：“天降䘮亂，滅我立王。”",
                    "zhushu": "",
                    "type": 2
                },
                {
                    "paragraph": "楚有士曰申鳴，治園以養父母，孝聞於楚王召之，申鳴辭不徃。其父曰：“王欲用汝，何謂辭之？”申鳴曰：“何舎爲子，乃爲臣乎？”其父曰：“使汝有禄於國，有位於廷，汝樂而我不憂矣。我欲汝之仕也。”申鳴曰：“諾。”遂之朝受命，楚王以爲左司馬。其年，遇白公之亂，殺令尹子西、司馬子期。申鳴因以兵之衛。白公謂石乞曰：“申鳴，天下勇士也。今將兵，爲之奈何？”石乞曰：“吾聞申鳴孝也。刼其父以兵。”使人謂申鳴曰：“子與我，則與子楚國；不與我，則殺乃父。”申鳴流涕而應之曰：“始則父之子，今則君之臣，已不得爲孝子矣，安得不爲忠臣乎？”援桴皷之，遂殺白公。其父亦死焉。王歸賞之。申鳴曰：“受君之禄，避君之難，非忠臣也。正君之法，以殺其父，又非孝子也。行不兩全，名不兩立，悲夫！若此而生，亦何以示天下之士哉！”遂自刎而死。詩曰：“進退惟谷。”",
                    "zhushu": "",
                    "type": 2
                },
                {
                    "paragraph": "昔者太公望、周公旦受封而見。太公問周公：“何以治魯？”周公曰：“尊尊親親。”太公曰：“魯從此弱矣。”周公問太公曰：“何以治齊？”太公曰：“舉賢賞功。”周公曰：“後世必有刼殺之君矣。”後齊日以大，至於霸，二十四世而田氏代之。魯日以削，三十四世而亡。猶此觀之，聖人能知微矣。詩曰：“惟此聖人，瞻言百里。”",
                    "zhushu": ""
                }
            ]
        }
    ]
}