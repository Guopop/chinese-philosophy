{
    "name": "道德真經注",
    "author": "三國・王弼",
    "loadChapterCount": 7,
    "hasZhushu": true,
    "chapters": [
        {
            "name": "第一章",
            "paragraphs": [
                {
                    "paragraph": "第一章",
                    "zhushu": "",
                    "type": 1
                },
                {
                    "paragraph": "道可道，非常道，名可名，非常名。",
                    "zhushu": "可道之道，可名之名，指事造形，非其常也，故不可道，不可名也。"
                },
                {
                    "paragraph": "無名，天地之始；有名，萬物之母。",
                    "zhushu": "凡有皆始於無，故未形無名之時，則爲萬物之始。及其有形有名之時，則長之育之，亭之毒之，爲其母也。言道以無形無名，始成萬物，以始以成，而不知其所以玄之又玄也。"
                },
                {
                    "paragraph": "故常無欲，以觀其妙。",
                    "zhushu": "妙者，微之極也。萬物始於微而後成，始於無而後生，故常無欲空虚，可以觀其始物之妙。"
                },
                {
                    "paragraph": "常有欲，以觀其徼。",
                    "zhushu": "徼，歸終也。凡有之爲利，必以無爲用；欲之所本，適道而後濟。故常有欲，可以觀其終物之徼也。"
                },
                {
                    "paragraph": "此兩者，同出而異名。同謂之玄，玄之又玄，衆妙之門。",
                    "zhushu": "兩者，始與無也。同出者，同出於玄也。異名所施，不可同也，在首則謂之始，在終則謂之母。玄者，冥也，默然無有也，始、母之所出也，不可得而名，故不可言。同名曰玄，而言謂之玄者，取於不可得而謂之然也。謂之然則不可以定乎一玄而已，則是名則失之遠矣，故曰玄之又玄也。衆妙皆從同而出，故曰衆妙之門也。"
                }
            ]
        },
        {
            "name": "第二章",
            "paragraphs": [
                {
                    "paragraph": "第二章",
                    "zhushu": "",
                    "type": 1
                },
                {
                    "paragraph": "天下皆知美之爲美，斯惡已；皆知善之爲善，斯不善已。故有無相生，難易相成，長短相較，高下相傾，音聲相和，前後相隨。",
                    "zhushu": "美者，人心之所進樂也。惡者，人心之所惡疾也。美惡猶喜怒也。善不善，猶是非也。喜怒同根，是非同門，故不可得徧舉也。此六者，皆陳自然不可徧舉之明數也。"
                },
                {
                    "paragraph": "是以聖人處無爲之事。",
                    "zhushu": "自然已足，爲則敗也。"
                },
                {
                    "paragraph": "行不言之教。萬物作焉而不辭，生而不有，爲而不恃。",
                    "zhushu": "智慧自備，爲則僞也。"
                },
                {
                    "paragraph": "功成而弗居。",
                    "zhushu": "因物而用，功自彼成，故不居也。"
                },
                {
                    "paragraph": "夫唯弗居，是以不去。",
                    "zhushu": "使功在己，則功不可乆也。"
                }
            ]
        },
        {
            "name": "第三章",
            "paragraphs": [
                {
                    "paragraph": "第三章",
                    "zhushu": "",
                    "type": 1
                },
                {
                    "paragraph": "不尚賢，使民不爭；不貴難得之貨，使民不爲盜；不見可欲，使心不亂。",
                    "zhushu": "賢，猶能也。尚者，嘉之名也。貴者，隆之稱也。唯能是任，尚也曷爲？唯用是施，貴之何爲？尚賢顯名，榮過其任，爲而常校能相射。貴貨過用，貪者競趣，穿窬探篋，没命而盜。故可欲不見，則心無所亂也。"
                },
                {
                    "paragraph": "是以聖人之治，虚其心，實其腹。",
                    "zhushu": "心懷智而腹懷食，虚有智而實無知也。"
                },
                {
                    "paragraph": "弱其志，强其骨。",
                    "zhushu": "骨無知以幹，志生事以亂。"
                },
                {
                    "paragraph": "常使民無知無欲。",
                    "zhushu": "守其眞也。"
                },
                {
                    "paragraph": "使夫知者不敢爲也。",
                    "zhushu": "知者謂知爲也。"
                },
                {
                    "paragraph": "爲無爲則無不治。",
                    "zhushu": ""
                }
            ]
        },
        {
            "name": "第四章",
            "paragraphs": [
                {
                    "paragraph": "第四章",
                    "zhushu": "",
                    "type": 1
                },
                {
                    "paragraph": "道冲而用之，或不盈，淵兮似萬物之宗。挫其鋭，解其紛，和其光，同其塵，湛兮似或存。吾不知誰之子，象帝之先。",
                    "zhushu": "夫執一家之量者，不能全家；執一國之量者，不能成國；窮力舉重，不能爲用。故人雖知萬物治也，治而不以二儀之道，則不能贍也。地雖形魄，不法于天，則不能全其寧；天雖精象，不法于道，則不能保其精。冲而用之，用乃不能窮；滿以造實，實來則溢。故冲而用之，又復不盈，其爲無窮亦已極矣。形雖大，不能累其體；事雖殷，不能充其量。萬物舍此而求主，主其安在乎？不亦淵兮似萬物之宗乎？鋭挫而無損，紛解而不勞，和光而不汙，其體同塵而不渝其眞，不亦湛兮似或存乎？地守其形，德不能過其載；天懷其象，德不能過其覆。天地莫能及之，不亦似帝之先乎？帝，天帝也。"
                }
            ]
        },
        {
            "name": "第五章",
            "paragraphs": [
                {
                    "paragraph": "第五章",
                    "zhushu": "",
                    "type": 1
                },
                {
                    "paragraph": "天地不仁，以萬物爲芻狗。",
                    "zhushu": "天地任自然，無爲無造，萬物自相治理，故不仁也。仁者必造立施化，有恩有爲。造立施化，則物失其眞；有恩有爲。則物不具存；物不具存，則不足以備載矣。地不爲獸生芻而獸食芻，不爲人生狗而人食狗，無爲於萬物，而萬物各適其所用，則莫不贍矣。若慧由己樹，未足任也。"
                },
                {
                    "paragraph": "聖人不仁，以百姓爲芻狗。",
                    "zhushu": "聖人與天地合其德，以百姓比芻狗也。"
                },
                {
                    "paragraph": "天地之間，其猶橐籥乎？虚而不屈，動而愈出。",
                    "zhushu": "橐，排橐也。籥，樂籥也。橐籥之中空洞，無情無爲，故虚而不得窮屈，動而不可竭盡也。天地之中，蕩然任自然，故不可得而窮，猶若橐籥也。"
                },
                {
                    "paragraph": "多言數窮，不如守中。",
                    "zhushu": "愈爲之，則愈失之矣。物樹其惡，事錯其言。不濟、不言、不理，必窮之數也。橐籥而守數中，則無窮盡；棄己任物，則莫不理。若橐籥有意於爲聲也，則不足以共吹者之求也。"
                }
            ]
        },
        {
            "name": "第六章",
            "paragraphs": [
                {
                    "paragraph": "第六章",
                    "zhushu": "",
                    "type": 1
                },
                {
                    "paragraph": "谷神不死，是謂玄牝。玄牝之門，是謂天地根。綿綿若存，用之不勤。",
                    "zhushu": "谷神，谷中央無谷也。無形無影，無逆無違，處卑不動，守靜不衰，谷以之成而不見其形，此至物也。處卑而不可得名，故謂天地之根，綿綿若存，用之不勤。門，玄牝之所由也。本其所由，與極同體，故謂之天地之根也。欲言存邪，則不見其形；欲言亡邪，萬物以之生，故綿綿若存也。無物不成，用而不勞也，故曰用而不勤也。"
                }
            ]
        },
        {
            "name": "第七章",
            "paragraphs": [
                {
                    "paragraph": "第七章",
                    "zhushu": "",
                    "type": 1
                },
                {
                    "paragraph": "天長地乆，天地所以能長且乆者，以其不自生。",
                    "zhushu": "自生則與物爭，不自生則物歸也。"
                },
                {
                    "paragraph": "故能長生。是以聖人",
                    "zhushu": ""
                },
                {
                    "paragraph": "後其身而身先，外其身而身存。非以其無私耶？故能成其私。",
                    "zhushu": "無私者，無爲於身也。身先身存，故曰能成其私也。"
                }
            ]
        },
        {
            "name": "第八章",
            "paragraphs": [
                {
                    "paragraph": "第八章",
                    "zhushu": "",
                    "type": 1
                },
                {
                    "paragraph": "上善若水。水善利萬物而不爭，處衆人之所惡。",
                    "zhushu": "人惡卑也。"
                },
                {
                    "paragraph": "故幾於道。",
                    "zhushu": "道無水有，故曰幾也。"
                },
                {
                    "paragraph": "居善地，心善淵，與善仁，言善信，正善治，事善能，動善時。夫唯不爭，故無尤。",
                    "zhushu": "言人皆應於治道也。"
                }
            ]
        },
        {
            "name": "第九章",
            "paragraphs": [
                {
                    "paragraph": "第九章",
                    "zhushu": "",
                    "type": 1
                },
                {
                    "paragraph": "持而盈之，不如其已；",
                    "zhushu": "持謂不失德也。既不失其德，又盈之，勢必傾危。故不如其已者，謂乃更不如無德無功者也。"
                },
                {
                    "paragraph": "揣而鋭之，不可長保。",
                    "zhushu": "既揣末令尖，又鋭之令利，勢必摧衄，故不可長保也。"
                },
                {
                    "paragraph": "金玉滿堂，莫之能守；",
                    "zhushu": "不若其已。"
                },
                {
                    "paragraph": "當貴而驕，自遺其咎。",
                    "zhushu": "不可長保也。"
                },
                {
                    "paragraph": "功遂身退，天之道。",
                    "zhushu": "四時更運，功成則移。"
                }
            ]
        },
        {
            "name": "第十章",
            "paragraphs": [
                {
                    "paragraph": "第十章",
                    "zhushu": "",
                    "type": 1
                },
                {
                    "paragraph": "載營魄，抱一能無離乎？",
                    "zhushu": "載，猶處也。營魄，人之常居處也。一，人之眞也。言人能處常居之宅，抱一清神。能常無離乎，則萬物自賔也。"
                },
                {
                    "paragraph": "專氣致柔，能嬰兒乎？",
                    "zhushu": "專，任也。致，極也。言任自然之氣，致至柔之和。能若嬰兒之無所欲乎，則物全而性得矣。"
                },
                {
                    "paragraph": "滌除玄覽，能無疵乎？",
                    "zhushu": "玄，物之極也。言能滌除邪飾，至於極覽，能不以物介其明。疵之其神乎，則終與玄同也。"
                },
                {
                    "paragraph": "愛民治國，能無知乎？",
                    "zhushu": "任術以求成，運數以求匿者，智也。玄覽無疵，猶絶聖也。治國無以智，猶棄智也。能無以智乎，則民不辟而國治之也。"
                },
                {
                    "paragraph": "天門開闔，能爲雌乎？",
                    "zhushu": "天門，謂天下之所由從也。開闔，治亂之際也。或開或闔，經通於天下，故曰天門開闔也。雌應而不昌，因而不爲。言天門開闔，能爲雌乎，則物自賔而處自安矣。"
                },
                {
                    "paragraph": "明白四達，能無知乎？",
                    "zhushu": "言至明四達，無迷無惑，能無以爲乎，則物化矣。所謂道常無爲，侯王若能守，則萬物自化。"
                },
                {
                    "paragraph": "生之。",
                    "zhushu": "不塞其原也。"
                },
                {
                    "paragraph": "畜之。",
                    "zhushu": "不禁其性也。"
                },
                {
                    "paragraph": "生而不有，爲而不恃，長而不宰，是謂玄德。",
                    "zhushu": "不塞其原，則物自生，何功之有？不禁其性，則物自濟，何爲之恃？物自長足，不吾宰成，有德無主，非玄如何？凡言玄德，皆有德而不知其主，出乎幽冥。"
                }
            ]
        },
        {
            "name": "第十一章",
            "paragraphs": [
                {
                    "paragraph": "第十一章",
                    "zhushu": "",
                    "type": 1
                },
                {
                    "paragraph": "三十輻共一轂，當其無，有車之用；",
                    "zhushu": "轂所以能統三十輻者，無也。以其無能受物之故，故能以實統衆也。"
                },
                {
                    "paragraph": "埏埴以爲器，當其無，有器之用；鑿户牖以爲室，當其無，有室之用。故有之以爲利，無之以爲用。",
                    "zhushu": "木埴壁所以成三者，而皆以無爲用也。言無者，有之所以爲利，皆賴無以爲用也。"
                }
            ]
        },
        {
            "name": "第十二章",
            "paragraphs": [
                {
                    "paragraph": "第十二章",
                    "zhushu": "",
                    "type": 1
                },
                {
                    "paragraph": "五色令人目盲，五音令人耳聾，五味令人口爽，馳騁田獵令人心發狂。",
                    "zhushu": "爽，差失也，失口之用，故謂之爽。夫耳、目、口、心皆順其性也，不以順性命反以傷自然，故曰盲、聾、爽，狂也。"
                },
                {
                    "paragraph": "難得之貨令人行妨。",
                    "zhushu": "難得之貨，塞人正路，故令人行妨也。"
                },
                {
                    "paragraph": "是以聖人爲腹不爲目，故去彼取此。",
                    "zhushu": "爲腹者，以物養己。爲目者，以物役己。故聖人不爲目也。"
                }
            ]
        },
        {
            "name": "第十三章",
            "paragraphs": [
                {
                    "paragraph": "第十三章",
                    "zhushu": "",
                    "type": 1
                },
                {
                    "paragraph": "寵辱若驚，貴大患若身。何謂寵辱若驚？寵爲下，得之若驚，失之若驚，是謂寵辱若驚。",
                    "zhushu": "寵必有辱，榮必有患，驚辱等榮患同也。爲下得寵辱榮患若驚，則不足以亂天下也。"
                },
                {
                    "paragraph": "何謂貴大患若身？",
                    "zhushu": "大患，榮寵之屬也。生之厚，必入死之地，故謂之大患也。人迷之於榮寵，返之於身，故曰大患若身也。"
                },
                {
                    "paragraph": "吾所以有大患者，爲吾有身。",
                    "zhushu": "由有其身也。"
                },
                {
                    "paragraph": "及吾無身。",
                    "zhushu": "歸之自然也。"
                },
                {
                    "paragraph": "吾有何患？故貴以身爲天下，若可寄天下；",
                    "zhushu": "無以易其身，故曰貴也。如此，乃可以託天下也。"
                },
                {
                    "paragraph": "愛以身爲天下，若可託天下。",
                    "zhushu": "無物可以損其身，故曰愛也。如此，乃可以寄天下也。不以寵辱榮患損易其身，然後乃可以天下付之也。"
                }
            ]
        },
        {
            "name": "第十四章",
            "paragraphs": [
                {
                    "paragraph": "第十四章",
                    "zhushu": "",
                    "type": 1
                },
                {
                    "paragraph": "視之不見名曰夷，聽之不聞名曰希，搏之不得名曰微。此三者，不可致詰，故混而爲一。",
                    "zhushu": "無狀無象，無聲無響，故能無所不通，無所不往。不得而知，更以我耳目體不知爲名，故不可致詰，混而爲一也。"
                },
                {
                    "paragraph": "其上不皦，其下不昧。繩繩不可名，復歸於無物。是謂無狀之狀，無物之象。",
                    "zhushu": "欲言無邪，而物由以成；欲言有邪，而不見其形。故曰無狀之狀，無物之象也。"
                },
                {
                    "paragraph": "是謂惚恍。",
                    "zhushu": "不可得而定也。"
                },
                {
                    "paragraph": "迎之不見其首，隨之不見其後，執古之道，以御今之有。",
                    "zhushu": "有，有其事。"
                },
                {
                    "paragraph": "能知古始，是謂道紀。",
                    "zhushu": "無形無名者，萬物之宗也。雖今古不同，時移俗易，故莫不由乎此，以成其治者也。故可執古之道，以御今之有。上古雖遠，其道存焉，故雖在今，可以知古始也。"
                }
            ]
        },
        {
            "name": "第十五章",
            "paragraphs": [
                {
                    "paragraph": "第十五章",
                    "zhushu": "",
                    "type": 1
                },
                {
                    "paragraph": "古之善爲士者，微妙玄通，深不可識。夫唯不可識，故强爲之容：豫兮若冬涉川。",
                    "zhushu": "冬之涉川，豫然若欲度若不欲度，其情不可得見之貌也。"
                },
                {
                    "paragraph": "猶兮若畏四鄰。",
                    "zhushu": "四鄰合攻，中央之主猶然不知所趣向者也。上德之人，其端兆不可覩，德趣不可見，亦猶此也。"
                },
                {
                    "paragraph": "儼兮其若容，涣兮若冰之將釋，敦兮其若樸，曠兮其若谷，混兮其若濁。",
                    "zhushu": "凡此諸若，皆言其容象不可得而形名也。"
                },
                {
                    "paragraph": "孰能濁以靜之徐清？孰能安以乆動之徐生？",
                    "zhushu": "夫晦以理物則得明，濁以靜物則得清，安以動物則得生，此自然之道也。孰能者，言其難也。徐者，詳愼也。"
                },
                {
                    "paragraph": "保此道者，不欲盈。",
                    "zhushu": "盈必溢也。"
                },
                {
                    "paragraph": "夫唯不盈，故能蔽不新成。",
                    "zhushu": "蔽，覆蓋也。"
                }
            ]
        },
        {
            "name": "第十六章",
            "paragraphs": [
                {
                    "paragraph": "第十六章",
                    "zhushu": "",
                    "type": 1
                },
                {
                    "paragraph": "致虚極，守靜篤。",
                    "zhushu": "言致虚物之極，篤守靜物之眞正也。"
                },
                {
                    "paragraph": "萬物並作。",
                    "zhushu": "動作生長。"
                },
                {
                    "paragraph": "吾以觀復。",
                    "zhushu": "以虚靜觀其反復。凡有起於虚，動起於靜，故萬物雖並動作，卒復歸於虚靜，是物之極篤也。"
                },
                {
                    "paragraph": "夫物芸芸，各復歸其根。",
                    "zhushu": "各反其所始也。"
                },
                {
                    "paragraph": "歸根曰靜，是謂復命，復命曰常。",
                    "zhushu": "歸根則靜，故曰靜。靜則復命，故曰復命也。復命則得性命之常，故曰常也。"
                },
                {
                    "paragraph": "知常曰明。不知常，妄作凶。",
                    "zhushu": "常之爲物，不偏不彰，無皦昧之狀，温凉之象，故曰知常曰明也。唯此復乃能包通萬物，無所不容。失此以往，則邪入乎分，則物離分，故曰不知常，則妄作凶也。知常容，無所不包通也。"
                },
                {
                    "paragraph": "容乃公。",
                    "zhushu": "無所不包通，則乃至于蕩然公平也。"
                },
                {
                    "paragraph": "公乃王。",
                    "zhushu": "蕩然公平，則乃至于無所不周普也。"
                },
                {
                    "paragraph": "王乃天。",
                    "zhushu": "無所不周普，則乃至于同乎天也。"
                },
                {
                    "paragraph": "天乃道。",
                    "zhushu": "與天合德，體道大通，則乃至于極虚無也。"
                },
                {
                    "paragraph": "道乃乆。",
                    "zhushu": "窮極虚無，得道之常，則乃至于不有極也。"
                },
                {
                    "paragraph": "没身不殆。",
                    "zhushu": "無之爲物，水火不能害，金石不能殘。用之於心，則虎兕無所投其齒角，兵戈無所容其鋒刃，何危殆之有乎？"
                }
            ]
        },
        {
            "name": "第十七章",
            "paragraphs": [
                {
                    "paragraph": "第十七章",
                    "zhushu": "",
                    "type": 1
                },
                {
                    "paragraph": "太上，下知有之；",
                    "zhushu": "太上，謂大人也，大人在上，故曰太上。大人在上，居無爲之事，行不言之教，萬物作焉而不爲始，故下知有之而已。"
                },
                {
                    "paragraph": "其次，親而譽之；",
                    "zhushu": "不能以無爲居事、不言爲教，立善行施，使下得親而譽之也。"
                },
                {
                    "paragraph": "其次，畏之；",
                    "zhushu": "不能復以恩仁，令物而賴威權也。"
                },
                {
                    "paragraph": "其次，侮之。",
                    "zhushu": "不能法以正齊民而以智治國，下知避之，其令不從，故曰侮之也。"
                },
                {
                    "paragraph": "信不足焉，有不信焉。",
                    "zhushu": "言從上也。夫御體失性，則疾病生；輔物失眞，則疵釁作。信不足焉，則有不信，此自然之道也。己處不足，非智之所濟也。"
                },
                {
                    "paragraph": "悠兮其貴言。功成事遂，百姓皆謂我自然。",
                    "zhushu": "自然，其端兆不可得而見也，其意趣不可得而覩也。無物可以易其言，言必有應，故曰悠兮其貴言也。居無爲之事，行不言之教，不以形立物，故功成事遂，而百姓不知其所以然也。"
                }
            ]
        },
        {
            "name": "第十八章",
            "paragraphs": [
                {
                    "paragraph": "第十八章",
                    "zhushu": "",
                    "type": 1
                },
                {
                    "paragraph": "大道廢，有仁義；",
                    "zhushu": "失無爲之事，更以施慧，立善道進物也。"
                },
                {
                    "paragraph": "智慧出，有大僞；",
                    "zhushu": "行術用明，以察姦僞。趣覩形見，物知避之。故智慧出，則大僞生也。"
                },
                {
                    "paragraph": "六親不和，有孝慈；國家昏亂，有忠臣。",
                    "zhushu": "甚美之名，生於大惡，所謂美惡同門。六親，父子兄弟夫婦也。若六親自和，國家自治，則孝慈忠臣不知其所在矣。魚相忘於江湖之道，則相濡之德生也。"
                }
            ]
        },
        {
            "name": "第十九章",
            "paragraphs": [
                {
                    "paragraph": "第十九章",
                    "zhushu": "",
                    "type": 1
                },
                {
                    "paragraph": "絶聖棄智，民利百倍；絶仁棄義，民復孝慈；絶巧棄利，盜賊無有。此三者以爲文不足，故令有所屬。見素抱樸，少私寡欲。",
                    "zhushu": "聖智，才之善也。仁義，人之善也。巧利，用之善也。而直云絶，文甚不足，不令之有所屬，無以見其指。故曰此三者以爲文而未足，故令人有所屬，屬之於素樸寡欲。"
                }
            ]
        },
        {
            "name": "第二十章",
            "paragraphs": [
                {
                    "paragraph": "第二十章",
                    "zhushu": "",
                    "type": 1
                },
                {
                    "paragraph": "絶學無憂。唯之與阿，相去幾何？善之與惡，相去若何？人之所畏，不可不畏。",
                    "zhushu": "下篇爲學者日益，爲道者日損，然則學求益所能而進其智者也。若將無欲而足，何求於益？不知而中，何求於進？夫鸞雀有匹，鳩鴿有仇，寒鄉之民，必知旃裘，自然已足，益之則憂。故續鳧之足，何異截鶴之脛；畏譽而進，何異畏刑。唯阿美惡，相去何若。故人之所畏，吾亦畏焉，未敢恃之以爲用也。"
                },
                {
                    "paragraph": "荒兮其未央哉。",
                    "zhushu": "歎與俗相返之遠也。"
                },
                {
                    "paragraph": "衆人熙熙，如享太牢，如春登臺。",
                    "zhushu": "衆人迷於美進，惑於榮利，欲進心競，故熙熙若享太牢，如春登臺也。"
                },
                {
                    "paragraph": "我獨怕兮其未兆，如嬰兒之未孩。",
                    "zhushu": "言我廓然無形之可名，無兆之可舉，如嬰兒之未能孩也。"
                },
                {
                    "paragraph": "儽儽兮若無所歸。",
                    "zhushu": "若無所宅。"
                },
                {
                    "paragraph": "衆人皆有餘，而我獨若遺。",
                    "zhushu": "衆人無不有懷有志，盈溢胸心，故曰皆有餘也。我獨廓然，無爲無欲，若遺失之也。"
                },
                {
                    "paragraph": "我愚人之心也哉。",
                    "zhushu": "絶愚之人心無所别析，意無所好欲。猶然其情不可覩，我頽然若此也。"
                },
                {
                    "paragraph": "沌沌兮。",
                    "zhushu": "無所别析，不可爲明。"
                },
                {
                    "paragraph": "俗人昭昭。",
                    "zhushu": "耀其光也。"
                },
                {
                    "paragraph": "我獨若昏；俗人察察。",
                    "zhushu": "分别别析也。"
                },
                {
                    "paragraph": "我獨悶悶。澹兮其若海。",
                    "zhushu": "情不可覩。"
                },
                {
                    "paragraph": "飂兮若無止。",
                    "zhushu": "無所繫縶。"
                },
                {
                    "paragraph": "衆人皆有以。",
                    "zhushu": "以，用也，皆欲有所施用也。"
                },
                {
                    "paragraph": "而我獨頑似鄙。",
                    "zhushu": "無所欲爲，悶悶昏昏，若無所識，故曰頑且鄙也。"
                },
                {
                    "paragraph": "我獨異於人，而貴食母。",
                    "zhushu": "食母，生之本也。人者皆棄生民之本，貴末飾之華，故曰我獨欲異於人。"
                }
            ]
        },
        {
            "name": "第二十一章",
            "paragraphs": [
                {
                    "paragraph": "第二十一章",
                    "zhushu": "",
                    "type": 1
                },
                {
                    "paragraph": "孔德之容，唯道是從。",
                    "zhushu": "孔，空也。唯以空爲德，然後乃能動作從道。"
                },
                {
                    "paragraph": "道之爲物，唯恍唯惚。",
                    "zhushu": "恍惚無形，不繫之歎。"
                },
                {
                    "paragraph": "忽兮恍兮，其中有象；恍兮忽兮，其中有物。",
                    "zhushu": "以無形始物，不繫成物，萬物以始以成，而不知其所以然。故曰恍兮惚兮，惚兮恍兮，其中有象也。"
                },
                {
                    "paragraph": "窈兮冥兮，其中有精。",
                    "zhushu": "窈冥，深遠之歎。深遠不可得而見，然而萬物由之，其可得見，以定其眞。故曰：窈兮冥兮，其中有精也。"
                },
                {
                    "paragraph": "其精甚眞，其中有信。",
                    "zhushu": "信，信驗也。物反窈冥，則眞精之極得，萬物之性定。故曰：其精甚眞，其中有信也。"
                },
                {
                    "paragraph": "自古及今，其名不去。",
                    "zhushu": "至眞之極，不可得名，無名則是其名也，自古及今，無不由此而成。故曰自古及今，其名不去也。"
                },
                {
                    "paragraph": "以閲衆甫。",
                    "zhushu": "衆甫，物之始也。以無名說萬物始也。"
                },
                {
                    "paragraph": "吾何以知衆甫之狀哉？以此。",
                    "zhushu": "此，上之所云也。言吾何以知萬物之始於無哉，以此知之也。"
                }
            ]
        },
        {
            "name": "第二十二章",
            "paragraphs": [
                {
                    "paragraph": "第二十二章",
                    "zhushu": "",
                    "type": 1
                },
                {
                    "paragraph": "曲則全。",
                    "zhushu": "不自見，則其明全也。"
                },
                {
                    "paragraph": "枉則直。",
                    "zhushu": "不自是，則其是彰也。"
                },
                {
                    "paragraph": "窪則盈。",
                    "zhushu": "不自伐，則其功有也。"
                },
                {
                    "paragraph": "弊則新，",
                    "zhushu": "不自矜，則其德長也。"
                },
                {
                    "paragraph": "少則得，多則惑。",
                    "zhushu": "自然之道，亦猶樹也。轉多轉遠其根，轉少轉得其本。多則遠其眞，故曰惑也；少則得其本，故曰得也。"
                },
                {
                    "paragraph": "是以聖人抱一爲天下式。",
                    "zhushu": "一，少之極也。式，猶則之也。"
                },
                {
                    "paragraph": "不自見，故明；不自是，故彰；不自伐，故有功；不自矜，故長。夫唯不爭，故天下莫能與之爭。古之所謂曲則全者，豈虛言哉，誠全而歸之。",
                    "zhushu": ""
                }
            ]
        },
        {
            "name": "第二十三章",
            "paragraphs": [
                {
                    "paragraph": "第二十三章",
                    "zhushu": "",
                    "type": 1
                },
                {
                    "paragraph": "希言自然。",
                    "zhushu": "聽之不聞名曰希。下章言道之出言，淡兮其無味也，視之不足見，聽之不足聞。然則無味不足聽之言，乃是自然之至言也。"
                },
                {
                    "paragraph": "故飄風不終朝，驟雨不終日。孰爲此者？天地。天地尚不能乆，而况於人乎？",
                    "zhushu": "言暴疾美興不長也。"
                },
                {
                    "paragraph": "故從事於道者，道者同於道。",
                    "zhushu": "從事，謂舉動從事於道者也。道以無形無爲，成濟萬物，故從事於道者，以無爲爲君，不言爲教，緜緜若存。而物得其眞，與道同體，故曰同於道。"
                },
                {
                    "paragraph": "德者同於德，",
                    "zhushu": "得，少也，少則得，故曰得也。行得則與得同體，故曰同於得也。"
                },
                {
                    "paragraph": "失者同於失。",
                    "zhushu": "失，累多也，累多則失，故曰失也。行失則與失同體，故曰同於失也。"
                },
                {
                    "paragraph": "同於道者，道亦樂得之；同於德者，德亦樂得之；同於失者，失亦樂得之。",
                    "zhushu": "言隨行其所，故同而應之。"
                },
                {
                    "paragraph": "信不足焉，有不信焉。",
                    "zhushu": "忠信不足於下焉，有不信也。"
                }
            ]
        },
        {
            "name": "第二十四章",
            "paragraphs": [
                {
                    "paragraph": "第二十四章",
                    "zhushu": "",
                    "type": 1
                },
                {
                    "paragraph": "企者不立，",
                    "zhushu": "物尚進則失安，故曰企者不立。"
                },
                {
                    "paragraph": "跨者不行，自見者不明，自是者不彰，自伐者無功，自矜者不長。其在道也，曰餘食贅行。",
                    "zhushu": "其唯於道而論之，若卻至之行，盛饌之餘也。本雖美更可薉也，本雖有功而自伐之，故更爲疣贅者也。"
                },
                {
                    "paragraph": "物或惡之，故有道者不處。",
                    "zhushu": "混然不可得而知，而萬物由之以成，故曰混成也。不知其誰之子，故先天地生。"
                }
            ]
        },
        {
            "name": "第二十五章",
            "paragraphs": [
                {
                    "paragraph": "第二十五章",
                    "zhushu": "",
                    "type": 1
                },
                {
                    "paragraph": "有物混成，先天地生。",
                    "zhushu": "混然不可得而知，而萬物由之以成，故曰混成也。不知其誰之子，故先天地生。"
                },
                {
                    "paragraph": "寂兮寥兮，獨立不改。",
                    "zhushu": "寂寞無形體也。無物之匹，故曰獨立也。返化終始不失其常、故曰不改也。"
                },
                {
                    "paragraph": "周行而不殆，可以爲天下母。",
                    "zhushu": "周行無所不至而免殆，能生全大形也，故可以爲天下母也。"
                },
                {
                    "paragraph": "吾不知其名，",
                    "zhushu": "名以定形，混成無形，不可得而定，故曰不知其名也。"
                },
                {
                    "paragraph": "字之曰道。",
                    "zhushu": "夫名以定形，字以稱可言。道取於無物而不由也，是混成之中，可言之稱最大也。"
                },
                {
                    "paragraph": "强爲之名曰大，",
                    "zhushu": "吾所以字之曰道者，取其可言之稱最大也。責其字定之所由，則繫於大，大有繫則必有分，有分則失其極矣。故曰强之爲名曰大。"
                },
                {
                    "paragraph": "大曰逝，",
                    "zhushu": "逝，行也，不守一大體而已，周行無所不至，故曰逝也。"
                },
                {
                    "paragraph": "逝曰遠，遠曰反。",
                    "zhushu": "遠，極也，周無所不窮極，不偏於一逝，故曰遠也。不隨於所適，其體獨立，故曰反也。"
                },
                {
                    "paragraph": "故道大，天大，地大，王亦大。",
                    "zhushu": "天地之性人爲貴，而王是人之主也。雖不職大，亦復爲大。與三匹，故曰王亦大也。"
                },
                {
                    "paragraph": "域中有四大。",
                    "zhushu": "四大:道、天、地、王也。凡物。有稱有名，則非其極也。言道則有所由，有所由然後謂之爲道。然則是道稱中之大也，不若無稱之大也。無稱不可得而名曰域也，道、天、地、王皆在乎無稱之内，故曰域中有四大者也。"
                },
                {
                    "paragraph": "而王居其一焉。",
                    "zhushu": "處人主之大也。"
                },
                {
                    "paragraph": "人法地，地法天，天法道，道法自然。",
                    "zhushu": "法謂法則也，人不違地，乃得全安，法地也。地不違天，乃得全載，法天也。天不違道，乃得全覆，法道也。道不違自然，乃得其性，法自然者。在方而法方，在圓而法圓，於自然無所違也。自然者，無稱之言，窮極之辭也。用智不及無知，而形魄不及精象，精象不及無形，有儀不及無儀，故轉相法也。道順自然，天故資焉；天法於道，地故則焉；地法於天，人故象焉。所以爲主其一之者，主也。"
                }
            ]
        },
        {
            "name": "第二十六章",
            "paragraphs": [
                {
                    "paragraph": "第二十六章",
                    "zhushu": "",
                    "type": 1
                },
                {
                    "paragraph": "重爲輕根，靜爲躁君。",
                    "zhushu": "凡物輕不能載重，小不能鎭大。不行者使行，不動者制動，是以重必爲輕根，靜必爲躁君也。"
                },
                {
                    "paragraph": "是以聖人終日行不離輜重。",
                    "zhushu": "以重爲本，故不離。"
                },
                {
                    "paragraph": "雖有榮觀，燕處超然。",
                    "zhushu": "不以經心也。"
                },
                {
                    "paragraph": "奈何萬乗之主，而以身輕天下。輕則失本，躁則失君。",
                    "zhushu": "輕不鎭重也，失本爲喪身也，失君爲失君位也。"
                }
            ]
        },
        {
            "name": "第二十七章",
            "paragraphs": [
                {
                    "paragraph": "第二十七章",
                    "zhushu": "",
                    "type": 1
                },
                {
                    "paragraph": "善行無轍迹。",
                    "zhushu": "順自然而行，不造不始，故物得至而無轍迹也。"
                },
                {
                    "paragraph": "善言無瑕謫，",
                    "zhushu": "順物之性，不别不析，故無瑕謫可得其門也。善數不用籌策，因物之數，不假形也。"
                },
                {
                    "paragraph": "善閉無關楗而不可開，善結無繩約而不可解。",
                    "zhushu": "因物自然，不設不施，故不用關楗繩約，而不可開解也。此五者皆言不造不施，因物之性，不以形制物也。"
                },
                {
                    "paragraph": "是以聖人常善救人，故無棄人；",
                    "zhushu": "聖人不立形名，以檢於物，不造進向以殊棄不肖，輔萬物之自然而不爲始，故曰無棄人也。不尚賢能，則民不爭；不貴難得之貨，則民不爲盜；不見可欲，則民心不亂。常使民心無欲無惑，則無棄人矣。"
                },
                {
                    "paragraph": "常善救物，故無棄物，是謂襲明。故善人者，不善人之師；",
                    "zhushu": "舉善以師不善，故謂之師矣。"
                },
                {
                    "paragraph": "不善人者，善人之資。",
                    "zhushu": "資，取也。善人以善齊不善，以善棄不善也，故不善人，善人之所取也。"
                },
                {
                    "paragraph": "不貴其師，不愛其資，雖智大迷。",
                    "zhushu": "雖有其智，自任其智不因物，於其道必失，故曰雖智大迷。"
                },
                {
                    "paragraph": "是謂要妙。",
                    "zhushu": ""
                }
            ]
        },
        {
            "name": "第二十八章",
            "paragraphs": [
                {
                    "paragraph": "第二十八章",
                    "zhushu": "",
                    "type": 1
                },
                {
                    "paragraph": "知其雄，守其雌，爲天下谿。爲天下谿，常德不離，復歸於嬰兒。",
                    "zhushu": "雄，先之屬。雌，後之屬也。知爲天下之先也，必後也，是以聖人後其身而身先也。谿不求物而物自歸之，嬰兒不用智而合自然之智。"
                },
                {
                    "paragraph": "知其白，守其黑，爲天下式。",
                    "zhushu": "式，模則也。"
                },
                {
                    "paragraph": "爲天下式，常德不忒，",
                    "zhushu": "忒，差也。"
                },
                {
                    "paragraph": "復歸於無極。",
                    "zhushu": "不可窮也。"
                },
                {
                    "paragraph": "知其榮，守其辱，爲天下谷。爲天下谷，常德乃足，復歸於樸。",
                    "zhushu": "此三者，言常反終後乃德全其所處也。下章云反者道之動也，功不可取，常處其母也。"
                },
                {
                    "paragraph": "樸散則爲器，聖人用之則爲官長，",
                    "zhushu": "樸，眞也。眞散則百行出，殊類生，若器也。聖人因其分散，故爲之立官長，以善爲師，不善爲資，移風易俗，復使歸於一也。"
                },
                {
                    "paragraph": "故大制不割。",
                    "zhushu": "大制者，以天下之心爲心，故無割也。"
                }
            ]
        },
        {
            "name": "第二十九章",
            "paragraphs": [
                {
                    "paragraph": "第二十九章",
                    "zhushu": "",
                    "type": 1
                },
                {
                    "paragraph": "將欲取天下而爲之，吾見其不得已。天下神器，",
                    "zhushu": "神，無形無方也。器，合成也。無形以合，故謂之神器也。"
                },
                {
                    "paragraph": "不可爲也。爲者敗之，執者失之。",
                    "zhushu": "萬物以自然爲性，故可因而不可爲也，可通而不可執也。物有常性而造爲之，故必敗也；物有往來而執之，故必失矣。"
                },
                {
                    "paragraph": "故物或行或隨，或歔或吹，或强或羸，或挫或隳。是以聖人去甚，去奢，去泰。",
                    "zhushu": "凡此諸或，言物事逆順反覆，不施爲執割也。聖人達自然之至，暢萬物之情，故因而不爲，順而不施，除其所以迷，去其所以惑，故心不亂而物性自得之也。"
                }
            ]
        },
        {
            "name": "第三十章",
            "paragraphs": [
                {
                    "paragraph": "第三十章",
                    "zhushu": "",
                    "type": 1
                },
                {
                    "paragraph": "以道佐人主者，不以兵强天下，",
                    "zhushu": "以道佐人主，尚不可以兵强於天下，况人主躬於道者乎？"
                },
                {
                    "paragraph": "其事好還。",
                    "zhushu": "爲始者務欲立功生事，而有道者務欲還反無爲，故云其事好還也。"
                },
                {
                    "paragraph": "師之所處，荆棘生焉。大軍之後，必有凶年。",
                    "zhushu": "言師凶害之物也，無有所濟，必有所傷。賊害人民，殘荒田畝，故曰荆棘生也。"
                },
                {
                    "paragraph": "善有果而已，不敢以取强。",
                    "zhushu": "果，猶濟也。言善用師者，趣以濟難而已矣，不以兵力取强於天下矣。"
                },
                {
                    "paragraph": "果而勿矜，果而勿伐，果而勿驕，",
                    "zhushu": "吾不以師道爲尚，不得已而用，何矜驕之有也。"
                },
                {
                    "paragraph": "果而不得已，果而勿强。",
                    "zhushu": "言用兵雖趣功果濟難，然時故不得已當復，用者但當以除暴亂，不遂用果以爲强也。"
                },
                {
                    "paragraph": "物壯則老，是謂不道，不道早已。",
                    "zhushu": "壯，武力暴興也，喻以兵强於天下者也。飄風不終朝，驟雨不終日，故暴興必不道早已也。"
                }
            ]
        },
        {
            "name": "第三十一章",
            "paragraphs": [
                {
                    "paragraph": "第三十一章",
                    "zhushu": "",
                    "type": 1
                },
                {
                    "paragraph": "夫佳兵者不祥之器，物惑惡之，故有道者不處。君子居則貴左，用兵則貴右。兵者不祥之器，非君子之器，不得已而用之，恬澹爲上。勝而不美，而美之者，是樂殺人。夫樂殺人者，則不可以得志於天下矣。吉事尚左；凶事尚右。偏將軍居左，上將軍居右，言以喪禮處之。殺人之衆，以悲哀泣之，戰勝以喪禮處之。",
                    "zhushu": ""
                }
            ]
        },
        {
            "name": "第三十二章",
            "paragraphs": [
                {
                    "paragraph": "第三十二章",
                    "zhushu": "",
                    "type": 1
                },
                {
                    "paragraph": "道常無名，天下莫能臣也。侯王若能守之，萬物將自賔。",
                    "zhushu": "道無形不繫，常不可名，以無名爲常，故曰道常無名也。樸之爲物，以無爲心也，亦無名，故將得道，莫若守樸。夫智者可以能臣也，勇者可以武使也，巧者可以事役也，力者可以重任也，樸之爲物，憒然不偏，近於無有，故曰莫能臣也。抱樸爲無，不以物累其眞，不以欲害其神，則物自賔而道自得也。"
                },
                {
                    "paragraph": "天地相合，以降甘露，民莫之令而自均。",
                    "zhushu": "言天地相合，則甘露不求而自降；我守其眞性無爲，則民不令而自均也。"
                },
                {
                    "paragraph": "始制有名，名亦既有。夫亦將知止，知止所以不殆。",
                    "zhushu": "始制，謂樸散始爲官長之時也。始制，官長不可不立名分以定尊卑，故始制有名也。過此以往，將爭錐刀之末，故曰名亦既有。夫亦將知止也，遂任名以號物，則失治之母也，故知止所以不殆也。"
                },
                {
                    "paragraph": "譬道之在天下，猶川谷之與江海。",
                    "zhushu": "川谷之以求江與海，非江海召之，不召不求而自歸者。世行道於天下者，不令而自均，不求而自得，故曰猶川谷之與江海也。"
                }
            ]
        },
        {
            "name": "第三十三章",
            "paragraphs": [
                {
                    "paragraph": "第三十三章",
                    "zhushu": "",
                    "type": 1
                },
                {
                    "paragraph": "知人者智，自知者明。",
                    "zhushu": "知人者，智而已矣，未若自知者，超智之上也。"
                },
                {
                    "paragraph": "勝人者有力，自勝者强。",
                    "zhushu": "勝人者，有力而已矣。未若自勝者，無物以損其力。用其智於人，未若用其智於己也；用其力於人，未若用其力於己也。明用於己，則物無避焉；力用於己，則物無改焉。"
                },
                {
                    "paragraph": "知足者富，",
                    "zhushu": "知足自不失，故富也。"
                },
                {
                    "paragraph": "强行者有志。",
                    "zhushu": "勤能行之，其志必獲，故曰强行者有志矣。"
                },
                {
                    "paragraph": "不失其所者乆，",
                    "zhushu": "以明自察，量力而行，不失其所，必獲乆長矣。"
                },
                {
                    "paragraph": "死而不亡者壽。",
                    "zhushu": "雖死而以爲生之道不亡，乃得全其壽。身没而道猶存，况身存而道不卒乎？"
                }
            ]
        },
        {
            "name": "第三十四章",
            "paragraphs": [
                {
                    "paragraph": "第三十四章",
                    "zhushu": "",
                    "type": 1
                },
                {
                    "paragraph": "大道汎兮，其可左右。",
                    "zhushu": "言道汎濫，無所不適，可左右上下周旋，而用則無所不至也。"
                },
                {
                    "paragraph": "萬物恃之而生而不辭，功成不名有。衣養萬物而不爲主，常無欲，可名於小；",
                    "zhushu": "萬物皆由道而生，既生而不知其所由，故天下常無欲之時，萬物各得所。若道無施於物，故名於小矣。"
                },
                {
                    "paragraph": "萬物歸焉而不爲主，可名爲大。",
                    "zhushu": "萬物皆歸之以生，而力使不知其所由，此不爲小，故復可名於大矣。"
                },
                {
                    "paragraph": "以其終不自爲大，故能成其大。",
                    "zhushu": "爲大於其細，圖難於其易。"
                }
            ]
        },
        {
            "name": "第三十五章",
            "paragraphs": [
                {
                    "paragraph": "第三十五章",
                    "zhushu": "",
                    "type": 1
                },
                {
                    "paragraph": "執大象，天下往。",
                    "zhushu": "大象，天象之母也。不寒，不温，不凉，故能包統萬物，無所犯傷。主若執之，則天下往也。"
                },
                {
                    "paragraph": "往而不害，安平大。",
                    "zhushu": "無形無識，不徧不彰，故萬物得往而不害妨也。"
                },
                {
                    "paragraph": "樂與餌，過客止。道之出口，淡乎其無味，視之不足見，聽之不足聞，用之不足既。",
                    "zhushu": "言道之深大。人聞道之言，乃更不如樂與餌應時感，悦人心也。樂與餌則能令過客止，而道之出言，淡然無味。視之不足見，則不足以悦其目；聽之不足聞，則不足以娱其耳。若無所中，然乃用之，不可窮極也。"
                }
            ]
        },
        {
            "name": "第三十六章",
            "paragraphs": [
                {
                    "paragraph": "第三十六章",
                    "zhushu": "",
                    "type": 1
                },
                {
                    "paragraph": "將欲歙之，必固張之；將欲弱之，必固强之；將欲廢之，必固興之；將欲奪之，必固與之，是謂微明。",
                    "zhushu": "將欲除强梁，去暴亂，當以此四者。因物之性，令其自戮，不假刑爲大以除將物也，故曰微明也。足其張令之足，而又求其張，則衆所歙也。與其張之不足，而改其求張者，愈益而己反危。"
                },
                {
                    "paragraph": "柔弱勝剛强。魚不可脱於淵，國之利器，不可以示人。",
                    "zhushu": "利器，利國之器也。唯因物之性，不假形以理物。器不可覩，而物各得其所，則國之利器也。示人者，任刑也。刑以利國，則失矣。魚脱於淵，則必見失矣。利國器而立刑以示人，亦必失也。"
                }
            ]
        },
        {
            "name": "第三十七章",
            "paragraphs": [
                {
                    "paragraph": "第三十七章",
                    "zhushu": "",
                    "type": 1
                },
                {
                    "paragraph": "道常無爲，",
                    "zhushu": "順自然也。"
                },
                {
                    "paragraph": "而無不爲。",
                    "zhushu": "萬物無不由爲以治以成之也。"
                },
                {
                    "paragraph": "侯王若能守之，萬物將自化。化而欲作，吾將鎭之以無名之樸。",
                    "zhushu": "化而欲作，作欲成也，吾將鎭之無名之樸，不爲主也。"
                },
                {
                    "paragraph": "無名之樸，夫亦將無欲。",
                    "zhushu": "無欲競也。"
                },
                {
                    "paragraph": "不欲以靜，天下將自定。",
                    "zhushu": ""
                }
            ]
        },
        {
            "name": "第三十八章",
            "paragraphs": [
                {
                    "paragraph": "第三十八章",
                    "zhushu": "",
                    "type": 1
                },
                {
                    "paragraph": "上德不德，是以有德；下德不失德，是以無德。上德無爲而無以爲，下德爲之而有以爲。上仁爲之而無以爲，上義爲之而有以爲。上禮爲之而莫之應，則攘臂而扔之。故失道而後德，失德而後仁，失仁而後義，失義而後禮。夫禮者，忠信之薄而亂之首。前識者，道之華而愚之始。是以大丈夫處其厚不居其薄，處其實不居其華，故去彼取此。",
                    "zhushu": "德者，得也。常得而無喪，利而無害，故以德爲名焉。何以得德？由乎道也。何以盡德？以無爲用，以無爲用則莫不載也。故物無焉則無物不經，有爲則不足以免其生。是以天地雖廣，以無爲心；聖王雖大，以虚爲主。故曰以復而視，則天地之心見；至日而思之，則先王之至覩也。故滅其私而無其身，則四海莫不瞻，遠近莫不至；殊其己而有其心，則一體不能自全，肌骨不能相容。是以上德之人，唯道是用，不德其德，無執無用，故能有德而無不爲。不求而得，不爲而成，故雖有德而無德名也。下德求而得之，爲而成之，則立善以治物，故德名有焉。求而得之，必有失焉。爲而成之，必有敗焉。善名生，則有不善應焉。故下德爲之而有以爲也。無以爲者，無所偏爲也。凡不能無爲而爲之者，皆下德也，仁義禮節是也。將明德之上下，輒舉下德以對上德。至于無以爲極下德下之量，上仁是也。足及於無以爲而猶爲之焉，爲之而無以爲，故有爲爲之患矣。本在無爲，母在無名，棄本捨母而適其子，功雖大焉，必有不濟。名雖美焉，僞亦必生。不能不爲而成，不興而治，則乃爲之，故有弘普博施仁愛之者，而愛之無所偏私。故上仁爲之，而無以爲也。愛不能兼，則有抑抗正眞而義理之者，忿枉祐直，助彼攻此，物事而有以心爲矣。故上義爲之，而有以爲也。直不能篤，則有游飾修文禮敬之者，尚好修敬，校責往來，則不對之間忿怒生焉。故上禮爲之，而莫之應，則攘臂而扔之。夫大之極也，其唯道乎。自此已往，豈足尊哉。故雖德盛業大，富而有萬物，猶各得其德，而未能自周也。故天不能爲載，地不能爲覆，人不能爲贍萬物。雖貴以無爲用，不能捨無以爲體也。不能捨無以爲體，則失其爲大矣，所謂失道而後德也。以無爲用，德其母，故能己不勞焉，而物無不理。下此已往，則失用之母。不能無爲而貴博施，不能博施而貴正直，不能正直而貴飾敬，所謂失德而後仁、失仁而後義、失義而後禮也。夫禮也所始，首於忠信不篤，通簡不陽。責備於表，機微爭制。夫仁義發於内，爲之猶僞，况務外飾而可乆乎？故夫禮者，忠信之薄，而亂之首也。前識者，前人而識也。即下德之倫也，竭其聰明以爲前識，役其智力以營庶事。雖德其情，姦巧彌密；雖豐其譽，愈喪篤實。勞而事昏，務而治薉，雖竭聖智而民愈害。舍己任物，則無爲而泰。守夫素樸，則不順典制。聽彼所獲，棄此所守，識道之華而愚之首。故苟得其爲功之母，則萬物作焉而不辭也，萬事存焉而不勞也。用不以形，御不以名，故仁義可顯，禮敬可彰也。夫載之以大道，鎭之以無名，則物無所尚，志無所營，各任其貞，事用其誠，則仁德厚焉，行義正焉，禮敬清焉。棄其所載，舍其所生，用其成形，役其聰明，仁則誠焉，義其競焉，禮其爭焉。故仁德之厚，非用仁之所能也。行義之正，非用義之所成也。禮敬之清，非用禮之所濟也。載之以道，統之以母，故顯之而無所尚，彰之而無所競。用夫無名，故名以篤焉。用夫無形，故形以成焉。守母以存其子，崇本以舉其末，則形名俱有而邪不生，大美配天而華不作。故母不可遠，本不可失。仁義，母之所生，非可以爲母；形器，匠之所成，非可以爲匠也。捨其母而用其子，棄其本而適其末，名則有所分，形則有所止。雖極其大，必有不周；雖盛其美，必有患憂。功在爲之，豈足處也。"
                }
            ]
        },
        {
            "name": "第三十九章",
            "paragraphs": [
                {
                    "paragraph": "第三十九章",
                    "zhushu": "",
                    "type": 1
                },
                {
                    "paragraph": "昔之得一者。",
                    "zhushu": "昔，始也。一，數之始而物之極也。各是一物之生，所以爲主也。物皆各得此一以成，既成而舍以居成，居成則失其母。故皆裂發歇竭滅蹷也。"
                },
                {
                    "paragraph": "天得一以清，地得一以寧，神得一以靈，谷得一以盈，萬物得一以生，侯王得一以爲天下貞。其致之。",
                    "zhushu": "各以其一，致此清、寧、靈、盈、生、貞。"
                },
                {
                    "paragraph": "天無以清將恐裂。",
                    "zhushu": "用一以致清耳，非用清以清也。守一則清不失，用清則恐裂也。故爲功之母，不可舍也。是以皆無用其功，恐喪其本也。"
                },
                {
                    "paragraph": "地無以寧將恐發，神無以靈將恐歇，谷無以盈將恐竭，萬物無以生將恐滅，侯王無以貴高將恐蹷，故貴以賤爲本，高以下爲基。是以侯王自謂孤寡不穀，此非以賤爲本耶，非乎？故致數譽無譽，不欲琭琭如玉，珞珞如石。",
                    "zhushu": "清不能爲清，盈不能爲盈，皆有其母以存其形。故清不足貴，盈不足多。貴在其母，而母無貴形。貴乃以賤爲本，高乃以下爲基，故致數譽乃無譽也。玉石琭琭珞珞，體盡於形，故不欲也。"
                }
            ]
        },
        {
            "name": "第四十章",
            "paragraphs": [
                {
                    "paragraph": "第四十章",
                    "zhushu": "",
                    "type": 1
                },
                {
                    "paragraph": "反者道之動。",
                    "zhushu": "高以下爲基，貴以賤爲本，有以無爲用，此其反也。動皆知其所無，則物通矣。故曰反者道之動也。"
                },
                {
                    "paragraph": "弱者道之用。",
                    "zhushu": "柔弱同通，不可窮極。"
                },
                {
                    "paragraph": "天下萬物生於有，有生於無。",
                    "zhushu": "天下之物，皆以有爲生。有之所始，以無爲本。將欲全有，必反於無也。"
                }
            ]
        },
        {
            "name": "第四十一章",
            "paragraphs": [
                {
                    "paragraph": "第四十一章",
                    "zhushu": "",
                    "type": 1
                },
                {
                    "paragraph": "上士聞道，勤而行之；",
                    "zhushu": "有志也。"
                },
                {
                    "paragraph": "中士聞道，若存若亡；下士聞道，大笑之，不笑不足以爲道。故建言有之：",
                    "zhushu": "建猶立也。"
                },
                {
                    "paragraph": "明道若昧，",
                    "zhushu": "光而不耀。"
                },
                {
                    "paragraph": "進道若退，",
                    "zhushu": "後其身而身先，外其身而身存。"
                },
                {
                    "paragraph": "夷道若纇，",
                    "zhushu": "纇，㘨也。大夷之道，因物之性，不執平以割物，其平不見，乃更反若纇㘨也。"
                },
                {
                    "paragraph": "上德若谷，",
                    "zhushu": "不德其德，無所懷也。"
                },
                {
                    "paragraph": "太白若辱，",
                    "zhushu": "知其白，守其黑，大白然後乃得。"
                },
                {
                    "paragraph": "廣德若不足，",
                    "zhushu": "廣德不盈，廓然無形，不可滿也。"
                },
                {
                    "paragraph": "建德若偷。",
                    "zhushu": "偷，匹也。建德者，因物自然，不立不施，故若偷匹。"
                },
                {
                    "paragraph": "質眞若渝。",
                    "zhushu": "質眞者，不矜其眞，故渝。"
                },
                {
                    "paragraph": "大方無隅。",
                    "zhushu": "方而不割，故無隅也。"
                },
                {
                    "paragraph": "大器晚成。",
                    "zhushu": "大器成，天下不持全别。故必晚成也。"
                },
                {
                    "paragraph": "大音希聲，",
                    "zhushu": "聽之不聞名曰希，不可得聞之音也。有聲則有分，有分則不宫而商矣。分則不能統衆，故有聲者非大音也。"
                },
                {
                    "paragraph": "大象無形，",
                    "zhushu": "有形則有分，有分者不温則炎，不炎則寒，故象而形者，非大象。"
                },
                {
                    "paragraph": "道隱無名。夫唯道，善貸且成。",
                    "zhushu": "凡此諸善，皆是道之所成也。在象則爲大象，而大象無形。在音則爲大音，而大音希聲。物以之成，而不見其成形，故隱而無名也。貸之非唯供其乏而已，一貸之則足以永終其德，故曰善貸也。成之不加機匠之裁，無物而不濟其形，故曰善成。"
                }
            ]
        },
        {
            "name": "第四十二章",
            "paragraphs": [
                {
                    "paragraph": "第四十二章",
                    "zhushu": "",
                    "type": 1
                },
                {
                    "paragraph": "道生一，一生二，二生三，三生萬物。萬物負陰而抱陽，冲氣以爲和。人之所惡，唯孤寡不穀、而王公以爲稱。故物或損之而益，或益之而損。",
                    "zhushu": "萬物萬形，其歸一也。何由致一？由於無也。由無乃一，一可謂無。已謂之一，豈得無言乎？有言有一，非二如何？有一有二，遂生乎三。從無之有，數盡乎斯，過此以往，非道之流。故萬物之生，吾知其主，雖有萬形，冲氣一焉。百姓有心，異國殊風，而得一者，王侯主焉。以一爲主，一何可舍？愈多愈遠，損則近之，損之至盡，乃得其極。既謂之一，猶乃至三，况本不一，而道可近乎？損之而益，豈虚言也。"
                },
                {
                    "paragraph": "人之所教，我亦教之。",
                    "zhushu": "我之非强使人從之也，而用夫自然，舉其至理，順之必吉，違之必凶。故人相教，違之必自取其凶也，亦如我之教人勿違之也。"
                },
                {
                    "paragraph": "强梁者不得其死。吾將以爲教父。",
                    "zhushu": "强梁則必不得其死。人相教爲强梁，則必如我之教人不當爲强梁也。舉其强梁不得其死以教耶？若云順吾教之必吉也，故得其違教之徒，適可以爲教父也。"
                }
            ]
        },
        {
            "name": "第四十三章",
            "paragraphs": [
                {
                    "paragraph": "第四十三章",
                    "zhushu": "",
                    "type": 1
                },
                {
                    "paragraph": "天下之至柔，馳騁天下之至堅，",
                    "zhushu": "氣無所不入，水無所不出於經。"
                },
                {
                    "paragraph": "無有入無間，吾是以知無爲之有益。",
                    "zhushu": "虚無柔弱，無所不通。無有不可窮，至柔不可折。以此推之，故知無爲之有益也。"
                },
                {
                    "paragraph": "不言之教，無爲之益，天下希及之。",
                    "zhushu": ""
                }
            ]
        },
        {
            "name": "第四十四章",
            "paragraphs": [
                {
                    "paragraph": "第四十四章",
                    "zhushu": "",
                    "type": 1
                },
                {
                    "paragraph": "名與身孰親？",
                    "zhushu": "尚名好高，其身必䟽。"
                },
                {
                    "paragraph": "身與貨孰多？",
                    "zhushu": "貪貨無厭，其身必少。"
                },
                {
                    "paragraph": "得與亡孰病？",
                    "zhushu": "得多利而亡其身，何者爲病也？"
                },
                {
                    "paragraph": "是故甚愛必大費，多藏必厚亡。",
                    "zhushu": "甚愛不與物通，多藏不與物散。求之者多，攻之者衆，爲物所病，故大費厚亡也。"
                },
                {
                    "paragraph": "知足不辱，知止不殆，可以長久。",
                    "zhushu": ""
                }
            ]
        },
        {
            "name": "第四十五章",
            "paragraphs": [
                {
                    "paragraph": "第四十五章",
                    "zhushu": "",
                    "type": 1
                },
                {
                    "paragraph": "大成若缺，其用不弊。",
                    "zhushu": "隨物而成，不爲一象，故若缺也。"
                },
                {
                    "paragraph": "大盈若冲，其用不窮。",
                    "zhushu": "大盈充足，隨物而興，無所愛矜，故若冲也。"
                },
                {
                    "paragraph": "大直若屈，",
                    "zhushu": "隨物而直，直不在一，故若屈也。"
                },
                {
                    "paragraph": "大巧若拙，",
                    "zhushu": "大巧因自然以成器，不造爲異端，故若拙也。"
                },
                {
                    "paragraph": "大辯若訥。",
                    "zhushu": "大辯因物而言，己無所造，故若訥也。"
                },
                {
                    "paragraph": "躁勝寒，靜勝熱，清靜爲天下正。",
                    "zhushu": "躁罷然後勝寒，靜無爲以勝熱，以此推之，則清靜爲天下正也。靜則全物之眞，躁則犯物之性，故唯清靜乃得如上諸大也。"
                }
            ]
        },
        {
            "name": "第四十六章",
            "paragraphs": [
                {
                    "paragraph": "第四十六章",
                    "zhushu": "",
                    "type": 1
                },
                {
                    "paragraph": "天下有道，却走馬以糞；",
                    "zhushu": "天下有道，知足知止，無求於外，各修其内而已，故却走馬以治田糞也。"
                },
                {
                    "paragraph": "天下無道，戎馬生於郊。",
                    "zhushu": "貪欲無厭，不修其内，各求於外，故戎馬生於郊也。"
                },
                {
                    "paragraph": "禍莫大於不知足，咎莫大於欲得，故知足之足，常足矣。",
                    "zhushu": ""
                }
            ]
        },
        {
            "name": "第四十七章",
            "paragraphs": [
                {
                    "paragraph": "第四十七章",
                    "zhushu": "",
                    "type": 1
                },
                {
                    "paragraph": "不出户，知天下；不闚牖，見天道。",
                    "zhushu": "事有宗而物有主，途雖殊而同歸也，慮雖百而其致一也。道有大常，理有大致，執古之道，可以御今。雖處於今，可以知古始，故不出户窺牖而可知也。"
                },
                {
                    "paragraph": "其出彌遠，其知彌少。",
                    "zhushu": "無在於一，而求之於衆也。道視之不可見，聽之不可聞，搏之不可得，如其知之，不須出户。若其不知，出愈遠愈迷也。"
                },
                {
                    "paragraph": "是以聖人不行而知，不見而名，",
                    "zhushu": "得物之致，故雖不行，而慮可知也。識物之宗，故雖不見，而是非之理可得而名也。"
                },
                {
                    "paragraph": "不爲而成。",
                    "zhushu": "明物之性，因之而已。故雖不爲，而使之成矣。"
                }
            ]
        },
        {
            "name": "第四十八章",
            "paragraphs": [
                {
                    "paragraph": "第四十八章",
                    "zhushu": "",
                    "type": 1
                },
                {
                    "paragraph": "爲學日益，",
                    "zhushu": "務欲進其所能，益其所習。"
                },
                {
                    "paragraph": "爲道曰損。",
                    "zhushu": "務欲反虚無也。"
                },
                {
                    "paragraph": "損之又損，以至於無爲，無爲而無不爲。",
                    "zhushu": "有爲則有所失，故無爲乃無所不爲也。"
                },
                {
                    "paragraph": "取天下常以無事，",
                    "zhushu": "動常因也。"
                },
                {
                    "paragraph": "及其有事，",
                    "zhushu": "自已造也。"
                },
                {
                    "paragraph": "不足以取天下。",
                    "zhushu": "失統本也。"
                }
            ]
        },
        {
            "name": "第四十九章",
            "paragraphs": [
                {
                    "paragraph": "第四十九章",
                    "zhushu": "",
                    "type": 1
                },
                {
                    "paragraph": "聖人無常心，以百姓心爲心。",
                    "zhushu": "動常因也。"
                },
                {
                    "paragraph": "善者吾善之，不善者吾亦善之，",
                    "zhushu": "各因其用，則善不失也。"
                },
                {
                    "paragraph": "德善。",
                    "zhushu": "無棄人也。"
                },
                {
                    "paragraph": "信者吾信之，不信者吾亦信之，德信。聖人在天下歙歙，爲天下渾其心，百姓皆注其耳目，",
                    "zhushu": "各用聰明。"
                },
                {
                    "paragraph": "聖人皆孩之。",
                    "zhushu": "皆使和而無欲，如嬰兒也。夫天地設位，聖人成能，人謀鬼謀，百姓與能者。能者與之，資者取之，能大則大，資貴則貴，物有其宗，事有其主。如此則可冕旒充目而不懼於欺，黈纊塞耳而無戚於慢，又何爲勞一身之聰明，以察百姓之情哉。夫以明察物，物亦競以其明應之。以不信察物，物亦競以不信應之。夫天下之心不必同，其所應不敢異，則莫肯用其情矣。甚矣，害之大也，莫大於用其明矣。夫在智則人與之訟，在力則人與之爭。智不出於人，而立乎訟地則窮矣；力不出於人，而立乎爭地則危矣。未有能使人無用其智力乎已者也，如此則己以一敵人，而人以千萬敵己也。若乃多其法綱，煩其刑罰，塞其徑路，攻其幽宅，則萬物失其自然，百姓喪其手足。鳥亂於上，魚亂於下，是以聖人之於天下，歙歙焉心無所主也，爲天下渾心焉，意無所適莫也。無所察焉，百姓何避？無所求焉，百姓何應？無避無應，則莫不用其情矣。人無爲，舍其所能而爲其所不能，舍其所長而爲其所短。如此則言者言其所知，行者行其所能，百姓各皆注其耳目焉，吾皆孩之而已。"
                }
            ]
        },
        {
            "name": "第五十章",
            "paragraphs": [
                {
                    "paragraph": "第五十章",
                    "zhushu": "",
                    "type": 1
                },
                {
                    "paragraph": "出生入死，",
                    "zhushu": "出生地，入死地。"
                },
                {
                    "paragraph": "生之徒十有三，死之徒十有三，人之生動之死地十有三。夫何故？以其生生之厚。蓋聞善攝生者，陸行不遇兕虎，入軍不被甲兵。兕無所投其角，虎無所措其爪，兵無所容其刃。夫何故？以其無死地。",
                    "zhushu": "十有三，猶云十分有三分。取其生道，全生之極，十分有三耳。取死之道，全死之極，十分亦有三耳。而民生生之厚，更之無生之地焉。善攝生者，無以生爲生，故無死地也。器之害者，莫甚乎戈兵。獸之害者，莫甚乎兕虎。而令兵戈無所容其鋒刃，虎兕無所措其爪角，斯誠不以欲累其身者也，何死地之有乎？夫蚖蟺以淵爲淺，而鑿穴其中；鷹鸇以山爲卑，而增巢其上。矰繳不能及，網罟不能到，可謂處於無死地矣。然而卒以甘餌，乃入於無生之地，豈非生生之厚乎？故物苟不以求離其本，不以欲渝其眞，雖入軍而不害，陸行而不可犯也。赤子之可則而貴，信矣。"
                }
            ]
        },
        {
            "name": "第五十一章",
            "paragraphs": [
                {
                    "paragraph": "第五十一章",
                    "zhushu": "",
                    "type": 1
                },
                {
                    "paragraph": "道生之，德畜之，物形之，勢成之。",
                    "zhushu": "物生而後畜，畜而後形，形而後成。何由而生？道也。何得而畜？德也。何由而形？物也。何使而成？勢也。唯因也，故能無物而不形。唯勢也，故能無物而不成。凡物之所以生，功之所以成，皆有所由。有所由焉，則莫不由乎道也。故推而極之，亦至道也。隨其所因，故各有稱焉。"
                },
                {
                    "paragraph": "是以萬物莫不尊道而貴德。",
                    "zhushu": "道者，物之所由也。德者，物之所得也。由之乃得，故曰不得不失。尊之則害，不得不貴也。"
                },
                {
                    "paragraph": "道之尊，德之貴，夫莫之命常自然。",
                    "zhushu": "命並作爵。"
                },
                {
                    "paragraph": "故道生之，德畜之，長之育之，亭之毒之，養之覆之。",
                    "zhushu": "謂成其實，各得其庇蔭，不傷其體矣。"
                },
                {
                    "paragraph": "生而不有，爲而不恃，",
                    "zhushu": "爲而不有。"
                },
                {
                    "paragraph": "長而不宰，是謂玄德。",
                    "zhushu": "有德而不知其主也，出乎幽冥，故謂之玄德也。"
                }
            ]
        },
        {
            "name": "第五十二章",
            "paragraphs": [
                {
                    "paragraph": "第五十二章",
                    "zhushu": "",
                    "type": 1
                },
                {
                    "paragraph": "天下有始，以爲天下母。",
                    "zhushu": "善始之，則善養畜之矣。故天下有始，則可以爲天下母矣。"
                },
                {
                    "paragraph": "既知其母，復知其子；既知其子，復守其母，没其不殆。",
                    "zhushu": "母，本也。子，末也。得本以知末，不舍本以逐末也。"
                },
                {
                    "paragraph": "塞其兊，閉其門，",
                    "zhushu": "兊，事欲之所由生。門，事欲之所由從也。"
                },
                {
                    "paragraph": "終身不勤；",
                    "zhushu": "無事永逸，故終身不勤也。"
                },
                {
                    "paragraph": "開其兊，濟其事，終身不救。",
                    "zhushu": "不問其原而濟其事，故雖終身不救。"
                },
                {
                    "paragraph": "見小曰明，守柔曰强。",
                    "zhushu": "爲治之功不在大。見大不明，見小乃明。守强不强，守柔乃强也。"
                },
                {
                    "paragraph": "用其光，",
                    "zhushu": "顯道以去民迷。"
                },
                {
                    "paragraph": "復歸其明。",
                    "zhushu": "不明察也。"
                },
                {
                    "paragraph": "無遺身殃，是謂習常。",
                    "zhushu": "道之常也。"
                }
            ]
        },
        {
            "name": "第五十三章",
            "paragraphs": [
                {
                    "paragraph": "第五十三章",
                    "zhushu": "",
                    "type": 1
                },
                {
                    "paragraph": "使我介然有知，行於大道，唯施是畏。",
                    "zhushu": "言若使我可介然有知，行大道於天下，唯施爲之是畏也。"
                },
                {
                    "paragraph": "大道甚夷，而民好徑。",
                    "zhushu": "言大道蕩然正平，而民猶尚舍之而不由，好從邪徑，况復施爲以塞大道之中乎？故曰大道甚夷，而民好徑。"
                },
                {
                    "paragraph": "朝甚除，",
                    "zhushu": "朝，宫室也。除，絜好也。"
                },
                {
                    "paragraph": "田甚蕪，倉甚虛。",
                    "zhushu": "朝甚除，則田甚蕪，倉甚虚。設一而衆害生也。"
                },
                {
                    "paragraph": "服文綵，帶利劍，厭飲食，財貨有餘，是謂盜夸，非道也哉。",
                    "zhushu": "凡物不以其道得之，則皆邪也，邪則盜也。夸而不以其道得之，竊位也。故舉非道以明，非道則皆盜夸也。"
                }
            ]
        },
        {
            "name": "第五十四章",
            "paragraphs": [
                {
                    "paragraph": "第五十四章",
                    "zhushu": "",
                    "type": 1
                },
                {
                    "paragraph": "善建不拔，",
                    "zhushu": "固其根而後營其末，故不拔也。"
                },
                {
                    "paragraph": "善抱者不脱，",
                    "zhushu": "不貪於多，齊其所能，故不脱也。"
                },
                {
                    "paragraph": "子孫以祭祀不輟。",
                    "zhushu": "子孫傳此道以祭祀，則不輟也。"
                },
                {
                    "paragraph": "修之於身，其德乃眞；修之於家，其德乃餘；",
                    "zhushu": "以身及人也。修之身則眞，修之家則有餘。修之不廢，所施轉大。"
                },
                {
                    "paragraph": "修之於鄉，其德乃長；修之於國，其德乃豐；修之於天下，其德乃普。故以身觀身，以家觀家，以鄉觀鄉，以國觀國，",
                    "zhushu": "彼皆然也。"
                },
                {
                    "paragraph": "以天下觀天下。",
                    "zhushu": "以天下百姓心，觀天下之道也。天下之道逆順吉凶，亦皆如人之道也。"
                },
                {
                    "paragraph": "吾何以知天下然哉？以此。",
                    "zhushu": "此上之所云也。言吾何以得知天下乎，察己以知之，不求於外也。所謂不出户，以知天下者也。"
                }
            ]
        },
        {
            "name": "第五十五章",
            "paragraphs": [
                {
                    "paragraph": "第五十五章",
                    "zhushu": "",
                    "type": 1
                },
                {
                    "paragraph": "含德之厚，比於赤子，蜂蠆虺蛇不螫，猛獸不據，攫鳥不搏。",
                    "zhushu": "赤子無求無欲，不犯衆物，故毒蟲之物無犯之人也。含德之厚者，不犯於物，故無物以損其全也。"
                },
                {
                    "paragraph": "骨弱筋柔而握固，",
                    "zhushu": "以柔弱之故，故握能周固。"
                },
                {
                    "paragraph": "未知牝牡之合而全作，",
                    "zhushu": "作，長也。無物以損其身，故能全長也。言含德之厚者，無物可以損其德，渝其眞，柔弱不爭而不摧折，皆若此也。"
                },
                {
                    "paragraph": "精之至也。終日號而不嗄。",
                    "zhushu": "無爭欲之心，故終日出聲而不嗄也。"
                },
                {
                    "paragraph": "和之至也。知和曰常，",
                    "zhushu": "物以和爲常，故知和則得常也。"
                },
                {
                    "paragraph": "知常曰明，",
                    "zhushu": "不皦不昧，不温不凉，此常也。無形不可得而見曰明也。"
                },
                {
                    "paragraph": "益生曰祥，",
                    "zhushu": "生不可益，益之則夭也。"
                },
                {
                    "paragraph": "心使氣曰强。",
                    "zhushu": "心宜無有，使氣則强。"
                },
                {
                    "paragraph": "物壯則老，謂之不道，不道早已。",
                    "zhushu": ""
                }
            ]
        },
        {
            "name": "第五十六章",
            "paragraphs": [
                {
                    "paragraph": "第五十六章",
                    "zhushu": "",
                    "type": 1
                },
                {
                    "paragraph": "知者不言，",
                    "zhushu": "因自然也。"
                },
                {
                    "paragraph": "言者不知。",
                    "zhushu": "造事端也。"
                },
                {
                    "paragraph": "塞其兊，閉其門，挫其鋭，",
                    "zhushu": "含守質也。"
                },
                {
                    "paragraph": "解其分，",
                    "zhushu": "除爭原也。"
                },
                {
                    "paragraph": "和其光，",
                    "zhushu": "無所特顯，則物無偏爭也。"
                },
                {
                    "paragraph": "同其塵，",
                    "zhushu": "無所特賤，則物無偏恥也。"
                },
                {
                    "paragraph": "是謂玄同。故不可得而親，不可得而䟽；",
                    "zhushu": "可得而親，則可得而䟽也。"
                },
                {
                    "paragraph": "不可得而利，不可得而害；",
                    "zhushu": "可得而利，則可得而害也。"
                },
                {
                    "paragraph": "不可得而貴，不可得而賤，",
                    "zhushu": "可得而貴，則可得而賤也。"
                },
                {
                    "paragraph": "故爲天下貴。",
                    "zhushu": "無物可以加之也。"
                }
            ]
        },
        {
            "name": "第五十七章",
            "paragraphs": [
                {
                    "paragraph": "第五十七章",
                    "zhushu": "",
                    "type": 1
                },
                {
                    "paragraph": "以正治國，以奇用兵，以無事取天下。",
                    "zhushu": "以道治國則國平，以正治國，則奇正起也，以無事則能取天下也。上章云，其取天下者，常以無事。及其有事，又不足以取天下也。故以正治國，則不足以取天下，而以奇用兵也。夫以道治國，崇本以息末，以正治國，立辟以攻末。本不立而末淺，民無所及，故必至於奇用兵也。"
                },
                {
                    "paragraph": "吾何以知其然哉？以此。天下多忌諱，而民彌貧；民多利器，國家滋昏；",
                    "zhushu": "利器，凡所以利己之器也。民强則國家弱。"
                },
                {
                    "paragraph": "人多伎巧，奇物滋起；",
                    "zhushu": "民多智慧則巧僞生，巧僞生則邪事起。"
                },
                {
                    "paragraph": "法令滋彰，盜賊多有。",
                    "zhushu": "立正欲以息邪，而奇兵用。多忌諱欲以恥貧，而民彌貧。利器欲以强國者也，而國愈昏。多皆舍本以治末，故以致此也。"
                },
                {
                    "paragraph": "故聖人云：我無爲而民自化，我好靜而民自正，我無事而民自富，我無欲而民自樸。",
                    "zhushu": "上之所欲，民從之速也。我之所欲，唯無欲，而民亦無欲而自樸也。此四者，崇本以息末也。"
                }
            ]
        },
        {
            "name": "第五十八章",
            "paragraphs": [
                {
                    "paragraph": "第五十八章",
                    "zhushu": "",
                    "type": 1
                },
                {
                    "paragraph": "其政悶悶，其民淳淳；",
                    "zhushu": "言善治政者，無形無名，無事無正可舉，悶悶然卒至於大治，故曰其政悶悶也。其民無所爭競，寬大淳淳，故曰其民淳淳也。"
                },
                {
                    "paragraph": "其政察察，其民缺缺。",
                    "zhushu": "立刑名，明賞罰，以檢姦僞，故曰察察也。殊類分析，民姦爭競，故曰其民缺缺。"
                },
                {
                    "paragraph": "禍兮，福之所倚；福兮，禍之所伏。孰知其極？其無正。",
                    "zhushu": "言誰知善治之極乎，唯無可正舉，無可形名，悶悶然而天下大化，是其極也。"
                },
                {
                    "paragraph": "正復爲奇，",
                    "zhushu": "以正治國，則便復以奇用兵矣，故曰正復爲奇。"
                },
                {
                    "paragraph": "善復爲妖，",
                    "zhushu": "立善以和萬物，則便復有妖之患也。"
                },
                {
                    "paragraph": "人之迷，其日固乆。",
                    "zhushu": "言人之迷惑失道固乆矣，不可便正善治以責。"
                },
                {
                    "paragraph": "是以聖人方而不割，",
                    "zhushu": "以方導物，舍去其邪。不以方割物，所謂大方無隅。"
                },
                {
                    "paragraph": "廉而不劌。",
                    "zhushu": "廉，清廉也。劌，傷也。以清廉清民，令去其邪，令去其汙，不以清廉劌傷於物也。"
                },
                {
                    "paragraph": "直而不肆，",
                    "zhushu": "以直導物，令去其僻，而不以直激沸於物也，所謂直若屈也。"
                },
                {
                    "paragraph": "光而不燿。",
                    "zhushu": "以光鑒其所以迷，不以光照求其隱匿也，所謂明道若昧也。此皆崇本以息末，不攻而使復之也。"
                }
            ]
        },
        {
            "name": "第五十九章",
            "paragraphs": [
                {
                    "paragraph": "第五十九章",
                    "zhushu": "",
                    "type": 1
                },
                {
                    "paragraph": "治人事，天莫若嗇。",
                    "zhushu": "莫若，猶莫過也。嗇，農夫。農人之治田，務去其殊類，歸於齊一也。全其自然，不急其荒病，除其所以荒病，上承天命，下綏百姓，莫過於此。"
                },
                {
                    "paragraph": "夫唯嗇，是謂早服。",
                    "zhushu": "早服，常也。"
                },
                {
                    "paragraph": "早服謂之重積德。",
                    "zhushu": "唯重積德，不欲鋭速，然後乃能使早服其常，故曰早服謂之重積德者也。"
                },
                {
                    "paragraph": "重積德則無不克，無不克則莫知其極。",
                    "zhushu": "道無窮也。"
                },
                {
                    "paragraph": "莫知其極，可以有國。",
                    "zhushu": "以有窮而蒞國，非能有國也。"
                },
                {
                    "paragraph": "有國之母，可以長乆。",
                    "zhushu": "國之所以安，謂之母。重積德，是唯圖其根，然後營末，乃得其終也。"
                },
                {
                    "paragraph": "是謂深根固柢，長生乆視之道。",
                    "zhushu": ""
                }
            ]
        },
        {
            "name": "第六十章",
            "paragraphs": [
                {
                    "paragraph": "第六十章",
                    "zhushu": "",
                    "type": 1
                },
                {
                    "paragraph": "治大國，若烹小鮮。",
                    "zhushu": "不擾也。躁則多害，靜則全眞。故其國彌大，而其主彌靜，然後乃能廣得衆心矣。"
                },
                {
                    "paragraph": "以道蒞天下，其鬼不神。",
                    "zhushu": "治大國則若烹小鮮，以道蒞天下，則其鬼不神也。"
                },
                {
                    "paragraph": "非其鬼不神，其神不傷人。",
                    "zhushu": "神不害自然也。物守自然，則神無所加；神無所加，則不知神之爲神也。"
                },
                {
                    "paragraph": "非其神不傷人，聖人亦不傷人。",
                    "zhushu": "道洽則神不傷人，神不傷人，則不知神之爲神。道洽則聖人亦不傷人，聖人不傷人，則亦不知聖人之爲聖也。猶云非獨不知神之爲神，亦不知聖人之爲聖也。夫恃威網以使物者，治之衰也。使不知神聖之爲神聖，道之極也。"
                },
                {
                    "paragraph": "夫兩不相傷，故德交歸焉。",
                    "zhushu": "神不傷人，聖人亦不傷人。聖人不傷人，神亦不傷人。故曰兩不相傷也，神聖合道，交歸之也。"
                }
            ]
        },
        {
            "name": "第六十一章",
            "paragraphs": [
                {
                    "paragraph": "第六十一章",
                    "zhushu": "",
                    "type": 1
                },
                {
                    "paragraph": "大國者下流，",
                    "zhushu": "江海居大而處下，則百川流之。大國居大而處下，則天下流之，故曰大國下流也。"
                },
                {
                    "paragraph": "天下之交，",
                    "zhushu": "天下所歸會也。"
                },
                {
                    "paragraph": "天下之牝。",
                    "zhushu": "靜而不求，物自歸之也。"
                },
                {
                    "paragraph": "牝常以靜勝牡，以靜爲下。",
                    "zhushu": "以其靜，故能爲下也。牝，雌也。雄躁動貪欲，雌常以靜，故能勝雄也。以其靜復能爲下，故物歸之也。"
                },
                {
                    "paragraph": "故大國以下小國，",
                    "zhushu": "大國以下，猶云以大國下小國。"
                },
                {
                    "paragraph": "則取小國；",
                    "zhushu": "小國則附之。"
                },
                {
                    "paragraph": "小國以下大國，則取大國。",
                    "zhushu": "大國納之也。"
                },
                {
                    "paragraph": "故或下以取，或下而取。",
                    "zhushu": "言唯修卑下，然後乃各得其所。"
                },
                {
                    "paragraph": "大國不過欲兼畜人，小國不過欲入事人。夫兩者各得其所欲，大者宜爲下。",
                    "zhushu": "小國修下，自全而已，不能令天下歸之。大國修下，則天下歸之。故曰各得其所欲，則大者宜爲下也。"
                }
            ]
        },
        {
            "name": "第六十二章",
            "paragraphs": [
                {
                    "paragraph": "第六十二章",
                    "zhushu": "",
                    "type": 1
                },
                {
                    "paragraph": "道者，萬物之奥，",
                    "zhushu": "奥，猶曖也，可得庇蔭之辭。"
                },
                {
                    "paragraph": "善人之寳，",
                    "zhushu": "寳以爲用也。"
                },
                {
                    "paragraph": "不善人之所保。",
                    "zhushu": "保以全也。"
                },
                {
                    "paragraph": "美言可以市，尊行可以加人。",
                    "zhushu": "言道無所不先，物無有貴於此也。雖有珍寳璧馬，無以匹之。美言之，則可以奪衆貨之賈，故曰美言可以市也。尊行之，則千里之外應之，故曰可以加於人也。"
                },
                {
                    "paragraph": "人之不善，何棄之有？",
                    "zhushu": "不善當保道以免放。"
                },
                {
                    "paragraph": "故立天子，置三公，",
                    "zhushu": "言以尊行道也。"
                },
                {
                    "paragraph": "雖有拱璧以先駟馬，不如坐進此道。",
                    "zhushu": "此道，上之所云也。言故立天子，置三公，尊其位，重其人，所以爲道也。物無有貴於此者，故雖有拱抱寳璧以先駟馬而進之，不如坐而進此道也。"
                },
                {
                    "paragraph": "古之所以貴比道者，何不日以求得，有罪以免耶？故爲天下貴。",
                    "zhushu": "以求則得求，以免則得免，無所而不施，故爲天下貴也。"
                }
            ]
        },
        {
            "name": "第六十三章",
            "paragraphs": [
                {
                    "paragraph": "第六十三章",
                    "zhushu": "",
                    "type": 1
                },
                {
                    "paragraph": "爲無爲，事無事，味無味。",
                    "zhushu": "以無爲爲居，以不言爲教，以恬淡爲味，治之極也。"
                },
                {
                    "paragraph": "大小多少。報怨以德。",
                    "zhushu": "小怨則不足以報，大怨則天下之所欲誅，順天下之所同者，德也。"
                },
                {
                    "paragraph": "圖難於其易，爲大於其細。天下難事必作於易，天下大事必作於細。是以聖人終不爲大，故能成其大。夫輕諾必寡信，多易必多難，是以聖人曰猶難之，",
                    "zhushu": "以聖人之才，猶尚難於細易，况非聖人之才，而欲忽於此乎？故曰猶難之也。"
                },
                {
                    "paragraph": "故終無難矣。",
                    "zhushu": ""
                }
            ]
        },
        {
            "name": "第六十四章",
            "paragraphs": [
                {
                    "paragraph": "第六十四章",
                    "zhushu": "",
                    "type": 1
                },
                {
                    "paragraph": "其安易持，其未兆易謀，",
                    "zhushu": "以其安不忘危，持之不忘亡，謀之無功之勢，故曰易也。"
                },
                {
                    "paragraph": "其脆易泮，其微易散。",
                    "zhushu": "雖失無入有，以其微脆之故，未足以興大功，故易也。此四者，皆說愼終也。不可以無之故而不持，不可以微之故而弗散也。無而弗持，則生有焉；微而不散，則生大焉。故慮終之患如始之禍，則無敗事。"
                },
                {
                    "paragraph": "爲之於未有，",
                    "zhushu": "謂其安未兆也。"
                },
                {
                    "paragraph": "治之於未亂。",
                    "zhushu": "謂微脆也。"
                },
                {
                    "paragraph": "合抱之木，生於毫末；九層之臺，起於累土；千里之行，始於足下。爲者敗之，執者失之。",
                    "zhushu": "當以愼終除微，愼微除亂，而以施爲治之，形名執之。反生事原，巧辟滋作，故敗失也。"
                },
                {
                    "paragraph": "是以聖人無爲，故無敗；無執，故無失。民之從事，常於幾成而敗之。",
                    "zhushu": "不愼終也。"
                },
                {
                    "paragraph": "愼終如始，則無敗事。是以聖人欲不欲，不貴難得之貨；",
                    "zhushu": "好欲雖微，爭尚爲之興。難得之貨雖細，貪盜爲之起也。"
                },
                {
                    "paragraph": "學不學，復衆人之所過，",
                    "zhushu": "不學而能者，自然也。喻於不學者，過也。故學不學，以復衆人之所過。"
                },
                {
                    "paragraph": "以輔萬物之自然而不敢爲。",
                    "zhushu": ""
                }
            ]
        },
        {
            "name": "第六十五章",
            "paragraphs": [
                {
                    "paragraph": "第六十五章",
                    "zhushu": "",
                    "type": 1
                },
                {
                    "paragraph": "古之善爲道者，非以明民，將以愚之。",
                    "zhushu": "明謂多見巧詐，蔽其樸也。愚謂無知守眞，順自然也。"
                },
                {
                    "paragraph": "民之難治，以其智多。",
                    "zhushu": "多智巧詐，故難治也。"
                },
                {
                    "paragraph": "故以智治國，國之賊；",
                    "zhushu": "智猶治也。以智而治國，所以謂之賊者，故謂之智也。民之難治，以其多智也，當務塞兊閉門，令無知無欲，而以智術動民邪心，既動復以巧術防民之僞。民知其術，防隨而避之，思惟密巧，姦僞益滋，故曰以智治國，國之賊也。"
                },
                {
                    "paragraph": "不以智治國，國之福。知此兩者亦稽式。常知稽式，是謂玄德。玄德深矣遠矣，",
                    "zhushu": "稽，同也，今古之所同則不可廢。能知稽式，是謂玄德，玄德深矣，遠矣。"
                },
                {
                    "paragraph": "與物反矣，",
                    "zhushu": "反其眞也。"
                },
                {
                    "paragraph": "然後乃至大順。",
                    "zhushu": ""
                }
            ]
        },
        {
            "name": "第六十六章",
            "paragraphs": [
                {
                    "paragraph": "第六十六章",
                    "zhushu": "",
                    "type": 1
                },
                {
                    "paragraph": "江海所以能爲百谷王者，以其善下之，故能爲百谷王。是以聖人欲上民，必以言下之；欲先民，必以身後之。是以聖人處上而民不重，處前而民不害，是以天下樂推而不厭。以其不爭，故天下莫能與之爭。",
                    "zhushu": ""
                }
            ]
        },
        {
            "name": "第六十七章",
            "paragraphs": [
                {
                    "paragraph": "第六十七章",
                    "zhushu": "",
                    "type": 1
                },
                {
                    "paragraph": "天下皆謂我道大，似不肖。夫唯大，故似不肖。若肖乆矣，其細也夫。",
                    "zhushu": "乆矣其細，猶曰其細久矣。肖則失其所以爲大矣，故夫曰：若肖乆矣，其細也。"
                },
                {
                    "paragraph": "我有三寳，持而保之。一曰慈，二曰儉，三曰不敢爲天下先。慈故能勇，",
                    "zhushu": "夫慈，以陳則勝，以守則固，故能勇也。"
                },
                {
                    "paragraph": "儉故能廣，",
                    "zhushu": "節儉愛費，天下不匱，故能廣也。"
                },
                {
                    "paragraph": "不敢爲天下先，故能成器長。",
                    "zhushu": "唯後外其身，爲物所歸，然後乃能立成器，爲天下利，爲物之長也。"
                },
                {
                    "paragraph": "今舍慈且勇，",
                    "zhushu": "且猶取也。"
                },
                {
                    "paragraph": "舍儉且廣，舍後且先，死矣。夫慈，以戰則勝，",
                    "zhushu": "相慜而不避於難，故正也。"
                },
                {
                    "paragraph": "以守則固。天將救之，以慈衛之。",
                    "zhushu": ""
                }
            ]
        },
        {
            "name": "第六十八章",
            "paragraphs": [
                {
                    "paragraph": "第六十八章",
                    "zhushu": "",
                    "type": 1
                },
                {
                    "paragraph": "善爲士者不武，",
                    "zhushu": "士，卒之帥也。武，尚先陵人也。"
                },
                {
                    "paragraph": "善戰者不怒，",
                    "zhushu": "後而不先，應而不唱，故不在怒。"
                },
                {
                    "paragraph": "善勝敵者不與，",
                    "zhushu": "不與爭也。"
                },
                {
                    "paragraph": "善用人者爲之下。是謂不爭之德，是謂用人之力，",
                    "zhushu": "用人而不爲之下，則力不爲用也。"
                },
                {
                    "paragraph": "是謂配天古之極。",
                    "zhushu": ""
                }
            ]
        },
        {
            "name": "第六十九章",
            "paragraphs": [
                {
                    "paragraph": "第六十九章",
                    "zhushu": "",
                    "type": 1
                },
                {
                    "paragraph": "用兵有言：吾不敢爲主而爲客，不敢進寸而退尺。是謂行無行，",
                    "zhushu": "彼逐不止。"
                },
                {
                    "paragraph": "攘無臂，扔無敵，",
                    "zhushu": "行謂行陳也。言以謙退、哀慈、不敢爲物先用戰，猶行無行、攘無臂、執無兵、扔無敵也，言無有與之抗也。"
                },
                {
                    "paragraph": "執無兵。禍莫大於輕敵，輕敵幾喪吾寳。",
                    "zhushu": "言吾哀慈謙退，非欲以取强無敵於天下也，不得已而卒至於無敵，斯乃吾之所以爲大禍也。寳，三寳也，故曰幾亡吾寳。"
                },
                {
                    "paragraph": "故抗兵相加，哀者勝矣。",
                    "zhushu": "抗，舉也。加，當也。哀者必相惜而不趣利避害，故必勝。"
                }
            ]
        },
        {
            "name": "第七十章",
            "paragraphs": [
                {
                    "paragraph": "第七十章",
                    "zhushu": "",
                    "type": 1
                },
                {
                    "paragraph": "吾言甚易知，甚易行。天下莫能知，莫能行。",
                    "zhushu": "可不出户窺牖而知，故曰甚易知也。無爲而成，故曰甚易行也。或於躁欲，故曰莫之能知也。迷於榮利，故曰莫之能行也。"
                },
                {
                    "paragraph": "言有宗，事有君。",
                    "zhushu": "宗，萬物之宗也。君，萬物之主也。"
                },
                {
                    "paragraph": "夫唯無知，是以不我知。",
                    "zhushu": "以其言有宗、事有君之故，故有知之人不得不知之也。"
                },
                {
                    "paragraph": "知我者希，則我者貴。",
                    "zhushu": "唯深，故知之者希也。知我益希，我亦無匹，故曰知我者希，則我者貴也。"
                },
                {
                    "paragraph": "是以聖人被褐懷玉。",
                    "zhushu": "被褐者，同其塵。懷玉者，寳其眞也。聖人之所以難知，以其同塵而不殊，懷玉而不渝，故難知而爲貴也。"
                }
            ]
        },
        {
            "name": "第七十一章",
            "paragraphs": [
                {
                    "paragraph": "第七十一章",
                    "zhushu": "",
                    "type": 1
                },
                {
                    "paragraph": "知不知上；不知知病。",
                    "zhushu": "不知知之不足任，則病也。"
                },
                {
                    "paragraph": "夫唯病病，是以不病。聖人不病，以其病病，是以不病。",
                    "zhushu": ""
                }
            ]
        },
        {
            "name": "第七十二章",
            "paragraphs": [
                {
                    "paragraph": "第七十二章",
                    "zhushu": "",
                    "type": 1
                },
                {
                    "paragraph": "民不畏威，則大威至。無狎其所居，無厭其所生。",
                    "zhushu": "清靜無爲，謂之居。謙後不盈，謂之生。離其清靜，行其躁欲，棄其謙後，任其威權，則物擾而民僻。威不能復制民，民不能堪其威，則上下大潰矣。天誅將至，故曰民不畏威，則大威至。無狎其所居，無厭其所生，言威力不可任也。"
                },
                {
                    "paragraph": "夫唯不厭，",
                    "zhushu": "不自厭也。"
                },
                {
                    "paragraph": "是以不厭。",
                    "zhushu": "不自厭，是以天下莫之厭。"
                },
                {
                    "paragraph": "是以聖人自知不自見，",
                    "zhushu": "不自見其所知，以耀光行威也。"
                },
                {
                    "paragraph": "自愛不自貴，",
                    "zhushu": "自貴則物狎厭居生。"
                },
                {
                    "paragraph": "故去彼取此。",
                    "zhushu": ""
                }
            ]
        },
        {
            "name": "第七十三章",
            "paragraphs": [
                {
                    "paragraph": "第七十三章",
                    "zhushu": "",
                    "type": 1
                },
                {
                    "paragraph": "勇於敢則殺，",
                    "zhushu": "必不得其死也。"
                },
                {
                    "paragraph": "勇於不敢則活。",
                    "zhushu": "必齊命也。"
                },
                {
                    "paragraph": "此兩者，或利或害。",
                    "zhushu": "俱勇而所施者異，利害不同，故曰或利或害也。"
                },
                {
                    "paragraph": "天之所惡。孰知其故？是以聖人猶難之。",
                    "zhushu": "孰，誰也，言誰能知天下之所惡意故邪，其唯聖人。夫聖人之明，猶難於勇敢，况無聖人之明而欲行之也，故曰猶難之也。"
                },
                {
                    "paragraph": "天之道，不爭而善勝，",
                    "zhushu": "天雖不爭，故天下莫能與之爭。"
                },
                {
                    "paragraph": "不言而善應，",
                    "zhushu": "順則吉，逆則凶，不言而善應也。"
                },
                {
                    "paragraph": "不召而自來，",
                    "zhushu": "處下則物自歸。"
                },
                {
                    "paragraph": "繟然而善謀。",
                    "zhushu": "垂象而見吉凶，先事而設誠，安而不忘危，未召而謀之，故曰繟然而善謀也。"
                },
                {
                    "paragraph": "天網恢恢，䟽而不失。",
                    "zhushu": ""
                }
            ]
        },
        {
            "name": "第七十四章",
            "paragraphs": [
                {
                    "paragraph": "第七十四章",
                    "zhushu": "",
                    "type": 1
                },
                {
                    "paragraph": "民不畏死，奈何以死懼之。若使民常畏死，而爲奇者，吾得執而殺之，孰敢？",
                    "zhushu": "詭異亂群謂之奇也。"
                },
                {
                    "paragraph": "常有司殺者殺。夫司殺者，是大匠斲夫代大匠斲者，希有不傷其手矣。",
                    "zhushu": "爲逆順者之所惡忿也。不仁者，人之所疾也，故曰常有司殺也。"
                }
            ]
        },
        {
            "name": "第七十五章",
            "paragraphs": [
                {
                    "paragraph": "第七十五章",
                    "zhushu": "",
                    "type": 1
                },
                {
                    "paragraph": "民之飢，以其上食税之多，是以飢。民之難治，以其上之有爲，是以難治。民之輕死，以其求生之厚，是以輕死。夫唯無以生爲者，是賢於貴生。",
                    "zhushu": "言民之所以僻，治之所以亂，皆由上不由其下也。民從上也。"
                }
            ]
        },
        {
            "name": "第七十六章",
            "paragraphs": [
                {
                    "paragraph": "第七十六章",
                    "zhushu": "",
                    "type": 1
                },
                {
                    "paragraph": "人之生也柔弱，其死也堅强。萬物草木之生也柔脆，其死也枯槁，故堅强者死之徒，柔弱者生之徒。是以兵强則不勝，",
                    "zhushu": "强兵以暴於天下者，物之所惡也，故必不得勝。"
                },
                {
                    "paragraph": "木强則共。",
                    "zhushu": "物所加也。"
                },
                {
                    "paragraph": "强大處下，",
                    "zhushu": "木之本也。"
                },
                {
                    "paragraph": "柔弱處上。",
                    "zhushu": "枝條是也。"
                }
            ]
        },
        {
            "name": "第七十七章",
            "paragraphs": [
                {
                    "paragraph": "第七十七章",
                    "zhushu": "",
                    "type": 1
                },
                {
                    "paragraph": "天之道，其猶張弓與？高者抑之，下者舉之，有餘者損之，不足者補之。天之道損有餘而補不足，人之道則不然，",
                    "zhushu": "與天地合德，乃能包之。如天之道，如人之量，則各有其身，不得相均。如唯無身無私乎自然，然後乃能與天地合德。"
                },
                {
                    "paragraph": "損不足以奉有餘。孰能有餘以奉天下？唯有道者。是以聖人爲而不恃，功成而不處，其不欲見賢。",
                    "zhushu": "言唯能處盈而全虚，損存以補無。和光同塵，蕩而均者，唯其道也，是以聖人不欲示其賢以均天下。"
                }
            ]
        },
        {
            "name": "第七十八章",
            "paragraphs": [
                {
                    "paragraph": "第七十八章",
                    "zhushu": "",
                    "type": 1
                },
                {
                    "paragraph": "天下莫柔弱於水，而攻堅强者莫之能勝，其無以易之。",
                    "zhushu": "以，用也。其謂水也，言用水之柔弱，無物可以易之也。"
                },
                {
                    "paragraph": "弱之勝强，柔之勝剛，天下莫不知，莫能行。是以聖人云：受國之垢，是謂社稷主；受國不祥，是謂天下王。正言若反。",
                    "zhushu": ""
                }
            ]
        },
        {
            "name": "第七十九章",
            "paragraphs": [
                {
                    "paragraph": "第七十九章",
                    "zhushu": "",
                    "type": 1
                },
                {
                    "paragraph": "和大怨必有餘怨，",
                    "zhushu": "不明理其契，以致大怨已至。而德以和之，其傷不復，故必有餘怨也。"
                },
                {
                    "paragraph": "安可以爲善。是以聖人執左契，",
                    "zhushu": "左契防怨之所由生也。"
                },
                {
                    "paragraph": "而不責於人。有德司契，",
                    "zhushu": "有德之人念思其契，不令怨生而後責於人也。"
                },
                {
                    "paragraph": "無德司徹。",
                    "zhushu": "徹，司人之過也。"
                },
                {
                    "paragraph": "天道無親，常與善人。",
                    "zhushu": ""
                }
            ]
        },
        {
            "name": "第八十章",
            "paragraphs": [
                {
                    "paragraph": "第八十章",
                    "zhushu": "",
                    "type": 1
                },
                {
                    "paragraph": "小國寡民，",
                    "zhushu": "國既小，民又寡，尚可使反古，况國大民衆乎？故舉小國而言也。"
                },
                {
                    "paragraph": "使有什伯之器而不用，",
                    "zhushu": "言使民雖有什伯之器，而無所用之，當何患不足也。"
                },
                {
                    "paragraph": "使民重死而不遠徙。",
                    "zhushu": "使民不用，惟身是寳，不貪貨賂，故各安其居，重死而不遠徙也。"
                },
                {
                    "paragraph": "雖有舟輿，無所乗之；雖有甲兵，無所陳之；使人復結繩而用之。甘其食，美其服，安其居，樂其俗。鄰國相望，雞犬之聲相聞，民至老死，不相往來。",
                    "zhushu": "無所欲求。"
                }
            ]
        },
        {
            "name": "第八十一章",
            "paragraphs": [
                {
                    "paragraph": "第八十一章",
                    "zhushu": "",
                    "type": 1
                },
                {
                    "paragraph": "信言不美，",
                    "zhushu": "實在質也。"
                },
                {
                    "paragraph": "美言不信。",
                    "zhushu": "本在樸也。"
                },
                {
                    "paragraph": "善者不辯，辯者不善。知者不博，",
                    "zhushu": "極在一也。"
                },
                {
                    "paragraph": "博者不知。聖人不積，",
                    "zhushu": "無私自有，唯善是與，任物而已。"
                },
                {
                    "paragraph": "既以爲人己愈有，",
                    "zhushu": "物所尊也。"
                },
                {
                    "paragraph": "既以與人己愈多。",
                    "zhushu": "物所歸也。"
                },
                {
                    "paragraph": "天之道利而不害，",
                    "zhushu": "動常生成之也。"
                },
                {
                    "paragraph": "聖人之道爲而不爭。",
                    "zhushu": "順天之利，不相傷也。"
                }
            ]
        },
        {
            "name": "跋",
            "paragraphs": [
                {
                    "paragraph": "跋",
                    "zhushu": "",
                    "type": 1
                },
                {
                    "paragraph": "王弼老子道德經二卷，眞得老子之學歟？蓋嚴君平指歸之流也，其言仁義與禮不能自用，必待道以用之。天地萬物各得於一，豈特有功於老子哉？凡百學者蓋不可不知乎此也。予於是知弼本深於老子而易則末矣。其於易多假諸老子之㫖，而老子無資於易者，其有餘不足之迹，斷可見也。嗚呼，學其難哉。弼知佳兵者不祥之器，至於戰勝以喪禮處之，非老子之言，乃不知常善救人，故無棄人，常善救物，故無棄物，獨得諸河上公，而古本無有也，賴傅奕能辯之爾。然弼題是書曰道德經，不析乎道德而上下之，猶近於古歟？其文字則多誤謬，殆有不可讀者，令人惜之。嘗謂弼之於老子，張湛之於列子，郭象之於莊子，杜預之於左氏，范寧之於穀梁，毛萇之於詩，郭璞之於爾雅，完然成一家之學，後世雖有作者，未易加也。予既繕寫弼書，并以記之。政和乙未十月丁丑嵩山晁說之鄜畤記。",
                    "zhushu": "",
                    "type": 2
                },
                {
                    "paragraph": "克伏誦",
                    "zhushu": "",
                    "type": 2
                },
                {
                    "paragraph": "咸平聖語有曰：老子道德經，治世之要，明皇解雖燦然可觀，王弼所注，言簡意深，眞得老氏清淨之㫖。克自此求弼所注甚力，而近世希有。蓋乆而後得之，往歲攝建寧學官，嘗以刊行。既又得晁以道先生所題本，不分道德而上下之，亦無篇目。克喜其近古，繕寫藏之。乾道庚寅，分教京口，復鏤板以傳。若其字之謬訛，前人已不能證，克焉敢輒易，姑俟夫知者。三月二十四日左從事郎充鎭江府府學教授熊克謹記。",
                    "zhushu": ""
                }
            ]
        }
    ]
}