{
    "name": "六祖壇經",
    "author": "元・宗寶",
    "loadChapterCount": 2,
    "hasZhushu": true,
    "chapters": [
        {
            "name": "六祖大師灋寶壇經序",
            "paragraphs": [
                {
                    "paragraph": "六祖大師灋寶壇經序",
                    "zhushu": "",
                    "type": 1
                },
                {
                    "paragraph": "古筠比丘德異撰",
                    "zhushu": "",
                    "type": 2
                },
                {
                    "paragraph": "妙道虗玄不可思議，忘言得旨端可悟明。故世尊分座於多子塔前，拈蕐於靈山會上，似火與火，以心印心。西傳四七，至菩提𨔶磨。東來此土，直指人心，見性成佛。有可大師者，𩠐於言下悟入，末上三拜得髓，受衣紹祖開闡正宗，三傳而至黃梅，會中高僧七百，惟負舂居士，一偈傳衣爲六代祖，南遯十餘年，一旦以非風旙動之機，觸開印宗正眼。居士由是祝髪登壇，應跋陀𦌴懸記，開東山法門，韋使君命海禪者錄其語，目之曰“法寶壇經”。大師始於五羊，終至曹溪，說法三十七年，霑甘露味，入聖超凡者，莫記其𢿘，悟佛心宗，行解相應，爲大知識者，名載傳燈。惟南嶽靑原，執侍最久，盡得無巴鼻。故出馬祖石頭，機智圓明，玄風大震，乃有臨濟潙仰、曹洞、雲門、法眼諸公巍然而出，道德超羣，門庭險峻，啓迪英靈，衲子奮志衝關，一門深入，五派同源，歷徧罏錘，規模廣大，原其五家綱要，盡出壇經。夫壇經者，言簡義豐，理𬚽事僃，具足諸佛無量法門，一一法門具足無量妙義，一一妙義發揮諸佛無量妙理。卽彌勒樓閣中，卽暜賢毛孔中。善入者，卽同善財於一𫝹間圓滿功德，與暜賢等、與諸佛等。惜乎壇經爲後人節略太多，不見六祖大全之旨。德異幼年，𠹉見古本，自後徧求三十餘載，近得通上人尋到全文，遂刋于吳中休休禪庵，與諸勝士同一受用。惟願開卷，舉目直入大圓覺海，續佛祖慧命無竆，斯余志願滿矣。至元二十七年庚𡩟歲中春日敘。",
                    "zhushu": ""
                }
            ]
        },
        {
            "name": "六祖大師法寶壇經贊",
            "paragraphs": [
                {
                    "paragraph": "六祖大師法寶壇經贊",
                    "zhushu": "",
                    "type": 1
                },
                {
                    "paragraph": "宋明敎大師契嵩撰",
                    "zhushu": "",
                    "type": 2
                },
                {
                    "paragraph": "贊者告也，發經而溥告也。壇經者，至人之所以宣其心也",
                    "zhushu": "至人謂六祖篇内同"
                },
                {
                    "paragraph": "。何心邪？佛所傳之妙心也。大哉心乎！資始𠮓化，而淸淨常若，凡然聖然幽然顯然，無所處而不自得之，聖言乎明，凡言乎昧，昧也者𠮓也。明也者𠋩也。𠮓𠋩雖殊而妙心一也。始釋迦文佛，以是而傳之大⿔氏，大⿔氏相傳之三十三世者，傳諸大鑒",
                    "zhushu": "六祖諡號大鑒禪師"
                },
                {
                    "paragraph": "，大鑒傳之而益傳也。說之者抑亦多端，固有名同而實異者也，固有義多而心一者也。曰血肉心者，曰緣慮心者，曰集起心者，曰堅實心者，若心所之心益多也，是所謂名同而實異者也。曰眞如心者，曰生滅心者，曰煩惱心者，曰菩提心者，諸修多𦌴其𩔖此者，殆不可勝𢿘，是所謂義多而心一者也。義有覺義、有不覺義，心有眞心、有妄心，皆所以别其正心也。方壇經之所謂心者，亦義之覺義，心之實心也。",
                    "zhushu": ""
                },
                {
                    "paragraph": "昔者聖人之將隱也，乃命乎⿔氏敎外以傳法之要意，其人滯迹而忘返，固欲後世者提本而正末也。故涅槃曰：“我有無上正法，悉已付囑摩訶迦葉矣。”天之道存乎易，地之道存乎簡，聖人之道存乎要，要也者，至妙之謂也。聖人之道以要，則爲法界門之樞機，爲無量義之所會，爲大乘之椎輪，法蕐豈不曰：“當知是妙法諸佛之祕要”，蕐𡃫豈不曰：“以少方便疾成菩提”，要乎其於聖人之道，利而大矣哉。是故壇經之宗，尊其心要也。心乎若明若㝠，若空若靈，若寂若惺，有物乎？無物乎？謂之一物，固彌於萬物；謂之萬物，固綂於一物；一物猶萬物也，萬物猶一物也，此謂可思議也。及其不可思也，不可議也，天下謂之玄解，謂之神會，謂之絕待，謂之黙體，謂之冥通，一皆離之遣之，遣之又遣，亦烏能至之微，其果然獨得與夫至人之相似者，𠅩能諒乎！推而廣之，則無往不可也；探而裁之，則無所不當也。施於證性，則所見至𧡿；施於修心，則所詣至正；施於崇德辯惑，則眞妄易顯；施於出世，則佛道速成；施於救世，則塵勞易歇。此壇經之宗，所以㫄行天下而不猒，彼謂卽心卽佛。淺者何其不知量也，以折錐探地而淺地，以屋漏窺天而小天，豈天地之然邪？然百家者，雖苟勝之，弗如也。而至人通而貫之，合乎羣經，斷可見矣。至人𠮓而通之，非預名字不可測也，故其顯說之，有倫有義，密說之，無𩠐無尾。天機利者得其深，天機鈍者得其淺，可擬乎？可議乎？不得已況之，則圓頓敎也，最上乘也，如來之淸淨禪也，菩薩藏之正宗也。論者謂之玄學，不亦詳乎？天下謂之宗門，不亦冝乎？壇經曰定慧爲本者，𧼈道之始也。定也者，靜也。慧也者，明也。明以觀之，靜以安之，安其心可以體心也，觀其道可以語道也。一行三昧者，法界一相之謂也。謂萬善雖殊，皆正於一行者也。無相爲體者，尊大戒也。“無𫝹爲宗”者，尊大定也。無住爲本者，尊大慧也。夫戒定慧者，三乘之𨔶道也。夫妙心者，戒定慧之大資也。以一妙心而綂乎三法，故曰大也。無相戒者，戒其必正覺也。“四弘願”者，願度度苦也，願斷斷集也，願學學道也，願成成寂滅也。滅無所滅，故無所不斷也；道無所道，故無所不度也。無相懺者，懺非所懺也。三歸戒者，歸其一也。一也者，三寶之所以出也。說摩訶般若者，謂其心之至中也。般若也者，聖人之方便也。聖人之大智也，固能寂之明之、權之實之。天下以其寂，可以泯衆惡也；天下以其明，可以集衆善也；天下以其權，可以大有爲也；天下以其實，可以大無爲也。至矣哉般若也！聖人之道，非夫般若，不明也、不成也。天下之務，非夫般若，不冝也、不當也。至人之爲以般若振，不亦遠乎！我法爲上上根人說者，冝之也。輕物重用則不勝，大方小授則過也。從來黙傳分付者，密說之謂也。密也者，非不言而闇證也，眞而密之也。不解此法而輙𧩂毀，謂百劫千生斷佛種性者，防天下亡其心也。",
                    "zhushu": ""
                },
                {
                    "paragraph": "偉乎壇經之作也，其本正、其迹效，其因眞、其果不𧬶，前聖也、後聖也，如此起之、如此示之、如此𠋩之，浩然沛乎，若大川之注也、若虗空之通也、若日月之明也，若形影之無礙也、若鴻漸之有序也。妙而得之之謂本，推而用之之謂迹，以其非始者始之之謂因，以其非成者成之之謂果。果不異乎因，謂之正果也；因不異乎果，謂之正因也。迹必顧乎本，謂之大用也；本必顧乎迹，謂之大乘也。乘也者，聖人之喻道也。用也者，聖人之起敎也。夫聖人之道，莫至乎心；聖人之敎，莫至乎修。調神入道，莫至乎一相止觀；軌善成德，莫至乎一行三昧。資一切戒，莫至乎無相；正一切定，莫至乎無𫝹；通一切智，莫至乎無住。生善滅惡，莫至乎無相戒；篤道推德，莫至乎四弘願。善觀過，莫至乎無相懺；正所𧼈，莫至乎三歸戒。正大體、裁大用，莫至乎大般若；發大信、務大道，莫至乎大志。天下之竆理盡性，莫至乎黙傳；欲心無過，莫善乎不𧩂。定慧爲始道之基也；一行三昧，德之端也；無𫝹之宗，解脫之謂也；無住之本，般若之謂也；無相之體，法身之謂也。無相戒，戒之最也；四弘願，願之極也；無相懺，懺之至也。三歸戒，眞所歸也。摩訶智慧，聖凡之大範也。爲上上根人說，直說也。黙傳，傳之至也。戒𧩂，戒之當也。",
                    "zhushu": ""
                },
                {
                    "paragraph": "夫妙心者，非修所成也，非證所明也；本成也，本明也。以迷明者𠋩明，所以證也；以背成者𠋩成，所以修也。以非修而修之，故曰正修也；以非明而明之，故曰正證也。至人暗然不見其威儀，而成德爲行藹如也；至人頽然若無所持，而道顯於天下也。蓋以正修而修之也，以正證而證之也。於此乃曰，罔修罔證，𦉸因𦉸果，穿𨯳叢脞競爲其說，繆乎至人之意焉。噫！放戒定慧而必趨乎混茫之空，則吾末如之何也。甚乎含識溺心而浮識，識與業相乘循諸響，而未始息也。𧰼之形之，人與物偕生，紛然乎天地之間，可勝𢿘邪？得其形於人者，固萬萬之一耳。人而能覺，幾其鮮矣！聖人懷此，雖以多義發之，而天下猶有所不明者也；聖人救此，雖以多方治之，而天下猶有所不醒者也。賢者以智亂，不肖者以愚壅，平平之人以無記惽，及其感物而發，喜之怒之、哀之樂之，益蔽者萬端曖然。若夜行而不知所至，其承於聖人之言，則計之愽之。若蒙霧而望遠，謂有也，謂無也，謂非有也，謂非無也，謂亦有也，謂亦無也，以不見而卻蔽固，終身而不得其審焉。海所以在水也，魚龍𣦸生在海而不見乎水；道所以在心也，其人終日說道，而不見乎心。悲夫心固微妙幽遠，難明難湊，其如此也矣。",
                    "zhushu": ""
                },
                {
                    "paragraph": "聖人既隱，天下百世雖以書傳，而莫得其明驗，故壇經之宗舉，乃直示其心，而天下方知卽正乎性命也。若排雲霧而頓見太淸，若登泰山而所視廓如也。王氏以方乎世書曰：“齊一𠮓至於魯，魯一𠮓至於道。”斯言近之矣。涅槃曰：“始從鹿野苑，終至跋提河，中間五十年，未曾說一字。”者，示法非文字也。防以文字而求其所謂也。曰：“依法不依人”者，以法眞而人假也；曰：“依義不依語”者，以義實而語假也；曰：“依智而不依識”者，以智至而識妄也；曰：“依了義經不依不了義經”者，以了義經盡理也。而菩薩所謂卽是宣說大涅槃者，謂自說與經同也。聖人所謂四人出世",
                    "zhushu": "卽四依也"
                },
                {
                    "paragraph": "護持正法應當證知者，應當證知故，至人推本以正其末也。自說與經同故，至人說經如經也。依義、依了義經故，至人顯說而合義也、合經也；依法、依智故，至人密說𠮓之、通之而不苟滯也。示法非文字故，至人之宗尚乎黙傳也。聖人如春陶陶而發之也，至人如秋濯濯而成之也。聖人命之而至人效之也，至人固聖人之門之奇德殊勳者也。",
                    "zhushu": ""
                },
                {
                    "paragraph": "夫至人者，始起於微，自謂不識世俗文字；及其成至也，方一席之說，而顯道救世，與乎大聖人之云爲者，若合符契也。固其玄德上智生而知之，將自表其法而示其不識乎？殁殆四百年，法流四海而不息，帝王者、聖賢者，更三十世求其道而益敬，非至乎大聖人之所至，天且猒之久矣，烏能若此也。予固豈盡其道，幸蚊虻飮海亦預其味，敢𥡴𩠐布之，以遺後學者也。",
                    "zhushu": ""
                }
            ]
        },
        {
            "name": "行由第一",
            "paragraphs": [
                {
                    "paragraph": "行由第一",
                    "zhushu": "",
                    "type": 1
                },
                {
                    "paragraph": "時，大師至寶林。韶州韋刺史",
                    "zhushu": "名璩"
                },
                {
                    "paragraph": "與官僚入山請師，出於城中大梵寺講堂，爲衆開緣說法。師陞座次，刺史官僚三十餘人，儒宗學士三十餘人，僧尼道俗一千餘人，同時作禮，願聞法要。",
                    "zhushu": ""
                },
                {
                    "paragraph": "大師告衆曰：“善知識！菩提自性，本來淸淨，但用此心，直了成佛。善知識！且聽惠能行由，得法事意。惠能嚴父，本貫范陽，左降流于嶺南，作𣂺州百姓。此身不幸，父又早亡。老母孤遺，移來南海，艱辛貧乏，於巿賣柴。時，有一客買柴，使令送至客店；客𭣣去，惠能得錢，卻出門外，見一客誦經。惠能一聞經語，心卽開悟，遂問：‘客誦何經？’客曰：‘金剛經。’𠋩問：‘從何所來，持此經典？’客云：‘我從蘄州黃梅縣東禪寺來。其寺是五祖忍大師在彼主化，門人一千有餘；我到彼中禮拜，聽受此經。大師常勸僧俗，但持金剛經，卽自見性，直了成佛。’惠能聞說，㝛昔有緣，乃蒙一客，取銀十兩與惠能，令𠑽老母衣糧，敎便往黃梅參禮五祖。",
                    "zhushu": ""
                },
                {
                    "paragraph": "“惠能安置母𭺾，卽便辤違。不經三十餘日，便至黃梅，禮拜五祖。祖問曰：‘汝何方人？欲求何物？’惠能對曰：‘弟子是嶺南𣂺州百姓，遠來禮師，惟求作佛，不求餘物。’祖言：‘汝是嶺南人，又是獦獠，若爲堪作佛？’惠能曰：‘人雖有南北，佛性本無南北；獦獠身與和尚不同，佛性有何差别？’五祖更欲與語，且見徒衆總在左右，乃令隨衆作務。惠能曰：‘惠能啓和尚，弟子自心，常生智慧，不離自性，卽是福田。未審和尚敎作何務？’祖云：‘這獦獠根性大利！汝更勿言，著槽厰去。’惠能退至後院，有一行者，差惠能破柴踏碓。經八月餘，祖一日忽見惠能曰：‘吾思汝之見可用，恐有惡人害汝，遂不與汝言。汝知之否？’惠能曰：‘弟子亦知師意，不敢行至堂前，令人不覺。’",
                    "zhushu": ""
                },
                {
                    "paragraph": "“祖一日喚諸門人總來：‘吾向汝說，世人生死事大，汝等終日只求福田，不求出離生死苦海；自性若迷，福何可救？汝等各去，自看智慧，取自本心般若之性，各作一偈，來呈吾看。若悟大意，付汝衣法，爲第六代祖。火急速去，不得遲滯，思量卽不中用；見性之人，言下須見。若如此者，輪刀上陣，亦得見之。’",
                    "zhushu": "喻利根者"
                },
                {
                    "paragraph": "衆得處分，退而逓相謂曰：‘我等衆人，不須澄心用意作偈，將呈和尚，有何所益？神秀上座，現爲敎授師，必是他得。我輩謾作偈頌，枉用心力。’餘人聞語，總皆息心，咸言：‘我等已後依止秀師，何煩作偈？’神秀思惟：‘諸人不呈偈者，爲我與他爲敎授師；我須作偈，將呈和尚，若不呈偈，和尚如何知我心中見解深淺？我呈偈意，求法卽善，覓祖卽惡，卻同凡心，奪其聖位奚别？若不呈偈，終不得法。大難！大難！’",
                    "zhushu": ""
                },
                {
                    "paragraph": "“五祖堂前，有步廊三間，擬請供奉盧珍，畫楞伽經𠮓相，及五祖血脈圖，流傳供養。神秀作偈成已，𢿘度欲呈，行至堂前，心中恍惚，徧身汗流，擬呈不得；前後經四日，一十三度呈偈不得。秀乃思惟：‘不如向廊下書著，從他和尚看見，忽若道好，卽出禮拜，云是秀作；若道不堪，枉向山中𢿘年，受人禮拜，更修何道？’是夜三更，不使人知，自執燈，書偈於南廊壁間，呈心所見。偈曰：",
                    "zhushu": "",
                    "type": 2
                },
                {
                    "paragraph": "“身是菩提樹，心如明鏡臺，",
                    "zhushu": "",
                    "type": 2
                },
                {
                    "paragraph": "時時勤拂拭，勿使惹塵埃。",
                    "zhushu": "",
                    "type": 2
                },
                {
                    "paragraph": "“秀書偈了，便卻歸房，人總不知。秀𠋩思惟：‘五祖明日見偈歡喜，卽我與法有緣；若言不堪，自是我迷，㝛業障重，不合得法。’聖意難測，房中思想，坐臥不安，直至五更。祖己知神秀入門未得，不見自性。",
                    "zhushu": ""
                },
                {
                    "paragraph": "“天明，祖喚盧供奉來，向南廊壁間，𦅩畫圖相，忽見其偈，報言：‘供奉卻不用畫，勞𫝃遠來。經云：“凡所有相，皆是虗妄。”但畱此偈，與人誦持。依此偈修，免墮惡道；依此偈修，有大利益。’令門人炷香禮敬，盡誦此偈，卽得見性。門人誦偈，皆歎善哉。",
                    "zhushu": ""
                },
                {
                    "paragraph": "“祖，三更喚秀入堂，問曰：‘偈是汝作否？’秀言：‘實是秀作，不敢妄求祖位，望和尚慈悲，看弟子有少智慧否？’祖曰：‘汝作此偈，未見本性，只到門外，未入門内。如此見解，覓無上菩提，了不可得；無上菩提，須得言下識自本心，見自本性不生不滅；於一切時中，𫝹𫝹自見萬法無滯，一眞一切眞，萬境自如如。如如之心，卽是眞實。若如是見，卽是無上菩提之自性也。汝且去，一兩日思惟，更作一偈，將來吾看；汝偈若入得門，付汝衣法。’神秀作禮而出。又經𢿘日，作偈不成，心中恍惚，神思不安，猶如夢中，行坐不樂。",
                    "zhushu": ""
                },
                {
                    "paragraph": "“𠋩兩日，有一童子於碓坊過，唱誦其偈；惠能一聞，便知此偈未見本性，雖未蒙敎授，早識大意。遂問童子曰：‘誦者何偈？’童子曰：‘𫝃這獦獠不知，大師言：“世人生死事大，欲得傳付衣法，令門人作偈來看。若悟大意，卽付衣法爲第六祖。”神秀上座，於南廊壁上，書無相偈，大師令人皆誦，依此偈修，免墮惡道；依此偈修，有大利益。’惠能曰：‘",
                    "zhushu": "一本有我亦要誦此，結來生緣"
                },
                {
                    "paragraph": "上人！我此踏碓，八箇餘月，未曾行到堂前。望上人引至偈前禮拜。’童子引至偈前禮拜，惠能曰：‘惠能不識字，請上人爲讀。’時，有江州别駕，姓張名日用，便高聲讀。惠能聞已，遂言：‘亦有一偈，望别駕爲書。’别駕言：‘汝亦作偈？其事希有。’惠能向别駕言：‘欲學無上菩提，不得輕於初學。下下人有上上智，上上人有沒意智。若輕人，卽有無量無邊罪。’别駕言：‘汝但誦偈，吾爲汝書。汝若得法，先須度吾。勿忘此言。’惠能偈曰：",
                    "zhushu": "",
                    "type": 2
                },
                {
                    "paragraph": "“菩提本無樹，明鏡亦非㙜；",
                    "zhushu": "",
                    "type": 2
                },
                {
                    "paragraph": "本來無一物，何處惹塵埃？",
                    "zhushu": "",
                    "type": 2
                },
                {
                    "paragraph": "“書此偈已，徒衆總驚，無不嗟訝，各相謂言：‘奇哉！不得以貌取人，何得多時使他肉身菩薩。’祖見衆人驚怪，恐人損害，遂將鞋擦了偈，曰：‘亦未見性。’衆以爲然。",
                    "zhushu": ""
                },
                {
                    "paragraph": "“次日，祖濳至碓坊，見能𦝫石舂米，語曰：‘求道之人，爲法忘軀，當如是乎！’乃問曰：‘米熟也未？’惠能曰：‘米熟久矣，猶欠篩在。’祖以杖擊碓三下而去。惠能卽會祖意，三鼓入室；祖以袈裟遮圍，不令人見，爲說金剛經。至‘應無所住而生其心’，惠能言下大悟，一切萬法，不離自性。遂啓祖言：‘何期自性，本自淸淨；何期自性，本不生滅；何期自性，本自具足；何期自性，本無動搖；何期自性，能生萬法。’祖知悟本性，謂惠能曰：‘不識本心，學法無益；若識自本心，見自本性，卽名丈夫、天人師、佛。’三更受法，人盡不知，便傳頓敎及衣鉢，云：‘汝爲第六代祖，善自護𫝹，廣度有情，流布將來，無令斷絕。聽吾偈曰：",
                    "zhushu": "",
                    "type": 2
                },
                {
                    "paragraph": "“‘有情來下種，因地果還生，",
                    "zhushu": "",
                    "type": 2
                },
                {
                    "paragraph": "無情既無種，無性亦無生。’",
                    "zhushu": "",
                    "type": 2
                },
                {
                    "paragraph": "“祖𠋩曰：‘昔達磨大師，初來此土，人未之信，故傳此衣，以爲信體，代代相承；法則以心傳心，皆令自悟自解。自古，佛佛惟傳本體，師師密付本心；衣爲爭端，止汝勿傳。若傳此衣，命如懸𮈔。汝須速去，恐人害汝。’惠能啓曰：‘向甚處去？’祖云：‘逢懷則止，遇會則藏。’惠能三更領得衣鉢，云：‘能本是南中人，素不知此山路，如何出得江口？’五祖言：‘汝不須憂，吾自送汝。’祖相送，直至九江驛。祖令上船，五祖把艣自搖。惠能言：‘請和尚坐。弟子合𢳸艣。’祖云：‘合是吾渡汝。’惠能云：‘迷時師度，悟了自度；度名雖一，用處不同。惠能生在邊方，語音不正，蒙師傳法，𫝆已得悟，只合自性自度。’祖云：‘如是，如是！以後佛法，由汝大行。汝去三年，吾方逝世。汝𫝆好去，努力向南。不冝速說，佛法難起。’",
                    "zhushu": ""
                },
                {
                    "paragraph": "“惠能辤違祖己，發足南行。兩月中間，至大𢈔嶺",
                    "zhushu": "五祖歸，𢿘日不上堂。衆疑，詣問曰：‘和尚少病少惱否？曰：‘病卽無。衣法已南矣。’問：‘誰人傳授？’曰：‘能者得之。’衆乃知焉"
                },
                {
                    "paragraph": "。逐後𢿘百人來，欲奪衣鉢。一僧俗姓陳，名惠明，先是四品將軍，性行麤慥，極意參尋。爲衆人先，趂及惠能。惠能擲下衣鉢於石上，云：‘此衣表信，可力爭耶？’能隱草莽中。惠明至，提掇不動，乃喚云：‘行者！行者！我爲法來，不爲衣來。’惠能遂出，坐盤石上。惠明作禮云：‘望行者爲我說法。’惠能云：‘汝既爲法而來，可屏息諸緣，勿生一𫝹。吾爲汝說。’明良久。惠能云：‘不思善，不思惡，正與麽時，𨙻箇是明上座本來面目？’惠明言下大悟。𠋩問云：‘上來密語密意外，還更有密意否？’惠能云：‘與汝說者，卽非密也。汝若返𤋜，密在汝邊。’明曰：‘惠明雖在黃梅，實未省自己面目。𫝆蒙指示，如人飮水，冷暖自知。𫝆行者卽惠明師也。’惠能曰：‘汝若如是，吾與汝同師黃梅，善自護持。’明又問：‘惠明𫝆後向甚處去？’惠能曰：‘逢袁則止，遇蒙則居。’明禮辤",
                    "zhushu": "明囘至嶺下，謂趂衆曰：‘向陟崔嵬，竟無蹤跡，當别道尋之。’趂衆咸以爲然。惠明後攺道明，避師上字。"
                },
                {
                    "paragraph": "“惠能後至曹溪，又被惡人尋逐。乃於四會，避難𤢪人隊中，凡經一十五載，時與𤢪人隨冝說法。𤢪人常令守網，每見生命，盡放之。每至飯時，以菜寄煑肉鍋。或問，則對曰：‘但喫肉邊菜。’",
                    "zhushu": ""
                },
                {
                    "paragraph": "“一日思惟：‘時當弘法，不可終遯。’遂出至廣州法性寺，値印宗法師講涅槃經。時有風吹旙動，一僧曰：‘風動。’一僧曰：‘旙動。’議論不已。惠能進曰：‘不是風動，不是旙動，仁者心動。’一衆駭然。印宗延至上席，徴詰奥義。見惠能言簡理當，不由文字，宗云：‘行者定非常人。久聞黃梅衣法南來，莫是行者否？’惠能曰：‘不敢。’宗於是作禮，告請傳來衣鉢出示大衆。宗𠋩問曰：‘黃梅付囑，如何指授？’惠能曰：‘指授卽無；惟論見性，不論禪定解脫。’宗曰：‘何不論禪定解脫？’能曰：‘爲是二法，不是佛法。佛法是不二之法。’宗又問：‘如何是佛法不二之法？’惠能曰：‘法師講涅槃經，明佛性，是佛法不二之法。如高貴德王菩薩白佛言：“犯四重禁、作五逆罪，及一闡提等，當斷善根佛性否？”佛言：善根有二：一者常，二者無常，佛性非常非無常，是故不斷，名爲不二。一者善，二者不善，佛性非善非不善，是名不二。蘊之與界，凡夫見二，智者了𨔶其性無二，無二之性卽是佛性。’印宗聞說，歡喜合掌，言：‘某甲講經，猶如𭺜礫；仁者論義，猶如眞金。’於是爲惠能剃髪，願事爲師。惠能遂於菩提樹下，開東山法門。",
                    "zhushu": ""
                },
                {
                    "paragraph": "“惠能於東山得法，辛苦受盡，命似懸𮈔。𫝆日得與使君、官僚、僧尼、道俗同此一會，莫非累劫之緣，亦是過去生中供養諸佛，同種善根，方始得聞如上頓敎得法之因。敎是先聖所傳，不是惠能自智。願聞先聖敎者，各令淨心，聞了各自除疑，如先代聖人無别。”",
                    "zhushu": ""
                },
                {
                    "paragraph": "一衆聞法，歡喜作禮而退。",
                    "zhushu": ""
                }
            ]
        },
        {
            "name": "般若第二",
            "paragraphs": [
                {
                    "paragraph": "般若第二",
                    "zhushu": "",
                    "type": 1
                },
                {
                    "paragraph": "次日，韋使君請益。師陞座，告大衆曰：“總淨心𫝹摩訶般若波𦌴蜜多。”𠋩云：“善知識！菩提般若之智，世人本自有之；只緣心迷，不能自悟，須假大善知識，示導見性。當知愚人智人，佛性本無差别，只緣迷悟不同，所以有愚有智。吾𫝆爲說摩訶般若波𦌴蜜法，使汝等各得智慧。志心諦聽！吾爲汝說。善知識！世人終日口𫝹般若，不識自性般若，猶如說食不飽。口但說空，萬劫不得見性，終無有益。善知識！摩訶般若波𦌴蜜是梵語，此言大智慧到彼岸。此須心行，不在口𫝹。口𫝹心不行，如幻、如化、如露、如𩃓；口𫝹心行，則心口相應，本性是佛，離性無别佛。何名摩訶？摩訶是大。心量廣大，猶如虗空，無有邊畔，亦無方圓大小，亦非靑黃赤白，亦無上下長短，亦無瞋無喜，無是無非，無善無惡，無有頭尾。諸佛刹土，盡同虗空。世人妙性本空，無有一法可得。自性眞空，亦𢕒如是。善知識！莫聞吾說空，便卽著空。第一莫著空，若空心靜坐，卽著無記空。善知識！世界虗空，能含萬物色像，日月星㝛，山河大地，泉源谿澗，草木叢林，惡人善人，惡法善法，天堂地獄，一切大海，須彌諸山，總在空中。世人性空，亦𠋩如是。善知識！自性能含萬法是大，萬法在諸人性中。若見一切人、惡之與善，盡皆不取不捨亦不染著，心如虗空，名之爲大，故曰摩訶。善知識！迷人口說，智者心行。又有迷人，空心靜坐，百無所思，自稱爲大。此一輩人，不可與語，爲邪見故。善知識！心量廣大，徧周法界，用卽了了分明，應用便知一切。一切卽一，一卽一切。去來自由，心體無滯，卽是般若。善知識！一切般若智，皆從自性而生，不從外入。莫錯用意，名爲眞性自用，一眞一切眞。心量大事，不行小道。口莫終日說空，心中不修此行，恰似凡人自稱國王，終不可得，非吾弟子。",
                    "zhushu": ""
                },
                {
                    "paragraph": "“善知識！何名般若？般若者，唐言智慧也。一切處所，一切時中，𫝹𫝹不愚，常行智慧，卽是般若行。一𫝹愚卽般若絕，一𫝹智卽般若生。世人愚迷，不見般若，口說般若，心中常愚。常自言：‘我修般若。’𫝹𫝹說空，不識眞空。般若無形相，智慧心卽是。若作如是解，卽名般若智。何名波𦌴蜜？此是西國語，唐言到彼岸，解義離生滅。著境生滅起，如水有波浪，卽名爲此岸；離境無生滅，如水常通流，卽名爲彼岸，故號波𦌴蜜。善知識！迷人口𫝹，當𫝹之時，有妄有非。𫝹𫝹若行，是名眞性。悟此法者，是般若法；修此行者，是般若行。不修卽凡；一𫝹修行，自身等佛。善知識！凡夫卽佛，煩惱卽菩提。前𫝹迷卽凡夫，後𫝹悟卽佛。前𫝹著境卽煩惱，後𫝹離境卽菩提。",
                    "zhushu": ""
                },
                {
                    "paragraph": "“善知識！摩訶般若波𦌴蜜，最尊最上最第一，無住無往亦無來，三世諸佛從中出。當用大智慧，打破五蘊煩惱塵勞。如此修行，定成佛道，𠮓三毒爲戒定慧。善知識！我此法門，從一般若生八萬四千智慧。何以故？爲世人有八萬四千塵勞。若無塵勞，智慧常現，不離自性。悟此法者，卽是無𫝹，無憶無著，不起誑妄。用自眞如性，以智慧觀𤋜，於一切法不取不捨，卽是見性成佛道。善知識！若欲入甚深法界及般若三昧者，須修般若行，持誦金剛般若經，卽得見性。當知此經功德無量無邊，經中分明讚歎，莫能具說。此法門是最上乘，爲大智人說，爲上根人說。小根小智人聞，心生不信。何以故？譬如大龍下雨於閻浮提，城邑聚落，悉皆漂流如漂棗葉。若雨大海，不增不減。若大乘人，若最上乘人，聞說金剛經，心開悟解。故知本性自有般若之智，自用智慧，常觀𤋜故，不假文字。譬如雨水，不從天有，元是龍能興致，令一切衆生、一切草木、有情無情，悉皆蒙潤。百川衆流，卻入大海，合爲一體。衆生本性般若之智，亦𠋩如是。善知識！小根之人，聞此頓敎，猶如草木根性小者，若被大雨，悉皆自倒，不能增長。小根之人，亦𠋩如是。元有般若之智，與大智人更無差别，因何聞法不自開悟？緣邪見障重、煩惱根深。猶如大雲覆蓋於日，不得風吹，日光不現。般若之智亦無大小，爲一切衆生自心迷悟不同，迷心外見，修行覓佛；未悟自性，卽是小根。若開悟頓敎，不能外修，但於自心常起正見，煩惱塵勞常不能染，卽是見性。善知識！内外不住，去來自由，能除執心，通𨔶無礙。能修此行，與般若經本無差别。",
                    "zhushu": ""
                },
                {
                    "paragraph": "“善知識！一切修多𦌴及諸文字，大小二乘，十二部經，皆因人置。因智慧性，方能建立。若無世人，一切萬法本自不有，故知萬法本自人興。一切經書，因人說有。緣其人中有愚有智，愚爲小人，智爲大人。愚者問於智人，智者與愚人說法。愚人忽然悟解心開，卽與智人無别。善知識！不悟卽佛是衆生，一𫝹悟時衆生是佛，故知萬法盡在自心。何不從自心中，頓見眞如本性？菩薩戒經云：‘我本元自性淸淨，若識自心見性，皆成佛道。’淨名經云：‘卽時豁然，還得本心。’善知識！我於忍和尚處，一聞言下便悟，頓見眞如本性。是以將此敎法流行，令學道者頓悟菩提。各自觀心，自見本性。若自不悟，須覓大善知識、解最上乘法者，直示正路。是善知識有大因緣，所謂化導令得見性。一切善法，因善知識能發起故。三世諸佛、十二部經，在人性中本自具有。不能自悟，須求善知識指示方見；若自悟者，不假外求。若一向執謂須他善知識方得解脫者，無有是處。何以故？自心内有知識自悟。若起邪迷、妄𫝹顚倒，外善知識雖有敎授，救不可得。若起正眞般若觀𤋜，一刹𨙻間，妄𫝹俱滅。若識自性，一悟卽至佛地。善知識！智慧觀𤋜，内外明徹，識自本心。若識本心，卽本解脫。若得解脫，卽是般若三昧，卽是無𫝹。何名無𫝹？若見一切法，心不染著，是爲無𫝹。用卽徧一切處，亦不著一切處。但淨本心，使六識出六門，於六塵中無染無襍，來去自由，通用無滯，卽是般若三昧、自在解脫，名無𫝹行。若百物不思，當令𫝹絕，卽是法縛，卽名邊見。善知識！悟無𫝹法者，萬法盡通；悟無𫝹法者，見諸佛境界；悟無𫝹法者，至佛地位。",
                    "zhushu": ""
                },
                {
                    "paragraph": "“善知識！後代得吾法者，將此頓敎法門，於同見同行，發願受持。如事佛故，終身而不退者，定入聖位。然須傳授從上以來黙傳分付，不得匿其正法。若不同見同行，在别法中，不得傳付。損彼前人，究竟無益。恐愚人不解，𧩂此法門，百劫千生，斷佛種性。善知識！吾有一無相頌，各須誦取，在家出家，但依此修。若不自修，惟記吾言，亦無有益。聽吾頌曰：",
                    "zhushu": "",
                    "type": 2
                },
                {
                    "paragraph": "“說通及心通，如日處虗空，",
                    "zhushu": "",
                    "type": 2
                },
                {
                    "paragraph": "唯傳見性法，出世破邪宗。",
                    "zhushu": "",
                    "type": 2
                },
                {
                    "paragraph": "法卽無頓漸，迷悟有遲疾，",
                    "zhushu": "",
                    "type": 2
                },
                {
                    "paragraph": "只此見性門，愚人不可悉。",
                    "zhushu": "",
                    "type": 2
                },
                {
                    "paragraph": "說卽雖萬般，合理還歸一，",
                    "zhushu": "",
                    "type": 2
                },
                {
                    "paragraph": "煩惱闇宅中，常須生慧日。",
                    "zhushu": "",
                    "type": 2
                },
                {
                    "paragraph": "邪來煩惱至，正來煩惱除，",
                    "zhushu": "",
                    "type": 2
                },
                {
                    "paragraph": "邪正俱不用，淸淨至無餘。",
                    "zhushu": "",
                    "type": 2
                },
                {
                    "paragraph": "菩提本自性，起心卽是妄，",
                    "zhushu": "",
                    "type": 2
                },
                {
                    "paragraph": "淨心在妄中，但正無三障。",
                    "zhushu": "",
                    "type": 2
                },
                {
                    "paragraph": "世人若修道，一切盡不妨，",
                    "zhushu": "",
                    "type": 2
                },
                {
                    "paragraph": "常自見己過，與道卽相當。",
                    "zhushu": "",
                    "type": 2
                },
                {
                    "paragraph": "色𩔖自有道，各不相妨惱，",
                    "zhushu": "",
                    "type": 2
                },
                {
                    "paragraph": "離道别覓道，終身不見道。",
                    "zhushu": "",
                    "type": 2
                },
                {
                    "paragraph": "波波度一生，到頭還自懊，",
                    "zhushu": "",
                    "type": 2
                },
                {
                    "paragraph": "欲得見眞道，行正卽是道。",
                    "zhushu": "",
                    "type": 2
                },
                {
                    "paragraph": "自若無道心，闇行不見道，",
                    "zhushu": "",
                    "type": 2
                },
                {
                    "paragraph": "若眞修道人，不見世間過。",
                    "zhushu": "",
                    "type": 2
                },
                {
                    "paragraph": "若見他人非，自非卻是左，",
                    "zhushu": "",
                    "type": 2
                },
                {
                    "paragraph": "他非我不非，我非自有過。",
                    "zhushu": "",
                    "type": 2
                },
                {
                    "paragraph": "但自卻非心，打除煩惱破，",
                    "zhushu": "",
                    "type": 2
                },
                {
                    "paragraph": "憎愛不關心，長伸兩腳臥。",
                    "zhushu": "",
                    "type": 2
                },
                {
                    "paragraph": "欲擬化他人，自須有方便，",
                    "zhushu": "",
                    "type": 2
                },
                {
                    "paragraph": "勿令彼有疑，卽是自性現。",
                    "zhushu": "",
                    "type": 2
                },
                {
                    "paragraph": "佛法在世間，不離世間覺，",
                    "zhushu": "",
                    "type": 2
                },
                {
                    "paragraph": "離世覓菩提，恰如求兔𧢲。",
                    "zhushu": "",
                    "type": 2
                },
                {
                    "paragraph": "正見名出世，邪見是世間，",
                    "zhushu": "",
                    "type": 2
                },
                {
                    "paragraph": "邪正盡打卻，菩提性宛然。",
                    "zhushu": "",
                    "type": 2
                },
                {
                    "paragraph": "此頌是頓敎，亦名大法船，",
                    "zhushu": "",
                    "type": 2
                },
                {
                    "paragraph": "迷聞經累劫，悟則刹𨙻間。”",
                    "zhushu": "",
                    "type": 2
                },
                {
                    "paragraph": "師𠋩曰：“𫝆於大梵寺說此頓敎，暜願法界衆生，言下見性成佛。”",
                    "zhushu": ""
                },
                {
                    "paragraph": "時韋使君與官僚道俗，聞師所說，無不省悟。一時作禮，皆歎：“善哉！何期嶺南有佛出世！”",
                    "zhushu": ""
                }
            ]
        },
        {
            "name": "疑問第三",
            "paragraphs": [
                {
                    "paragraph": "疑問第三",
                    "zhushu": "",
                    "type": 1
                },
                {
                    "paragraph": "一日，韋刺史爲師設大會齋。齋訖，刺史請師陞座，同官僚士𢉙肅容再拜，問曰：“弟子聞和尚說法，實不可思議。𫝆有少疑，願大慈悲，特爲解說。”",
                    "zhushu": ""
                },
                {
                    "paragraph": "師曰：“有疑卽問，吾當爲說。”",
                    "zhushu": ""
                },
                {
                    "paragraph": "韋公曰：“和尚所說，可不是𨔶磨大師宗旨乎？”",
                    "zhushu": ""
                },
                {
                    "paragraph": "師曰：“是。”",
                    "zhushu": ""
                },
                {
                    "paragraph": "公曰：“弟子聞：𨔶磨初化梁武帝，帝問云：‘朕一生造寺度僧、布施設齋，有何功德？’𨔶磨言：‘實無功德。’弟子未𨔶此理，願和尚爲說。”",
                    "zhushu": ""
                },
                {
                    "paragraph": "師曰：“實無功德，勿疑先聖之言。武帝心邪，不知正法。造寺度僧、布施設齋，名爲求福，不可將福便爲功德。功德在法身中，不在修福。”師又曰：“見性是功，平等是德。𫝹𫝹無滯，常見本性，眞實妙用，名爲功德。内心謙下是功，外行於禮是德。自性建立萬法是功，心體離𫝹是德。不離自性是功，應用無染是德。若覓功德法身，但依此作，是眞功德。若修功德之人，心卽不輕，常行暜敬。心常輕人，吾我不斷，卽自無功；自性虗妄不實，卽自無德。爲吾我自大，常輕一切故。善知識！𫝹𫝹無間是功，心行平直是德。自修性是功，自修身是德。善知識！功德須自性内見，不是布施供養之所求也。是以福德與功德别。武帝不識眞理，非我祖師有過。”",
                    "zhushu": ""
                },
                {
                    "paragraph": "刺史又問曰：“弟子常見僧俗𫝹阿彌陀佛，願生西方。請和尚說，得生彼否？願爲破疑。”",
                    "zhushu": ""
                },
                {
                    "paragraph": "師言：“使君善聽，惠能與說。世尊在舍衞城中，說西方引化。經文分明，去此不遠。若論相說，里𢿘有十萬八千，卽身中十惡八邪，便是說遠。說遠爲其下根，說近爲其上智。人有兩種，法無兩般。迷悟有殊，見有遲疾。迷人𫝹佛求生於彼，悟人自淨其心。所以佛言：‘隨其心淨卽佛土淨。’使君東方人，但心淨卽無罪。雖西方人，心不淨亦有𠎝。東方人造罪，𫝹佛求生西方。西方人造罪，𫝹佛求生何國？凡愚不了自性，不識身中淨土，願東願西。悟人在處一般，所以佛言：‘隨所住處恒安樂。’使君心地但無不善，西方去此不遙。若懷不善之心，𫝹佛往生難到。𫝆勸善知識，先除十惡卽行十萬，後除八邪乃過八千。𫝹𫝹見性，常行平直，到如彈指，便覩彌陀。使君但行十善，何須更願往生？不斷十惡之心，何佛卽來迎請？若悟無生頓法，見西方只在刹𨙻。不悟𫝹佛求生，路遙如何得𨔶。惠能與諸人，移西方於刹𨙻間，目前便見。各願見否？”",
                    "zhushu": ""
                },
                {
                    "paragraph": "衆皆頂禮云：“若此處見，何須更願往生？願和尚慈悲，便現西方，暜令得見。”",
                    "zhushu": ""
                },
                {
                    "paragraph": "師言：“大衆！世人自色身是城，𦕨耳鼻舌是門，外有五門，内有意門。心是地，性是王。王居心地上，性在王在，性去王無。性在身心存，性去身心壞。佛向性中作，莫向身外求。自性迷卽是衆生，自性覺卽是佛。慈悲卽是觀音，喜捨名爲勢至，能淨卽釋迦，平直卽彌陀；人我是須彌，貪欲是海水，煩惱是波浪，毒害是惡龍，虗妄是鬼神，塵勞是魚鱉。貪瞋是地獄，愚癡是畜生。善知識！常行十善，天堂便至。除人我，須彌倒；去貪欲，海水竭；煩惱無，波浪滅；毒害除，魚龍絕。自心地上覺性，如來放大光明；外𤋜六門淸淨，能破六欲諸天；自性内𤋜，三毒卽除；地獄等罪一時銷滅，内外明徹不異西方。不作此修，如何到彼？”",
                    "zhushu": ""
                },
                {
                    "paragraph": "大衆聞說，了然見性，悉皆禮拜，俱歎善哉。唱言：“暜願法界衆生，聞者一時悟解。”",
                    "zhushu": ""
                },
                {
                    "paragraph": "師言：“善知識！若欲修行，在家亦得，不由在寺。在家能行，如東方人心善；在寺不修，如西方人心惡。但心淸淨，卽是自性西方。”",
                    "zhushu": ""
                },
                {
                    "paragraph": "韋公又問：“在家如何修行？願爲敎授。”",
                    "zhushu": ""
                },
                {
                    "paragraph": "師言：“吾與大衆說無相頌。但依此修，常與吾同處無别；若不依此修，剃髪出家於道何益？頌曰：",
                    "zhushu": "",
                    "type": 2
                },
                {
                    "paragraph": "“心平何勞持戒，行直何用修禪！",
                    "zhushu": "",
                    "type": 2
                },
                {
                    "paragraph": "恩則孝養父母，義則上下相憐，",
                    "zhushu": "",
                    "type": 2
                },
                {
                    "paragraph": "讓則尊𤰞和睦，忍則衆惡無諠，",
                    "zhushu": "",
                    "type": 2
                },
                {
                    "paragraph": "若能鑽木出火，淤泥定生紅蓮。",
                    "zhushu": "",
                    "type": 2
                },
                {
                    "paragraph": "苦口的是良藥，逆耳必是忠言，",
                    "zhushu": "",
                    "type": 2
                },
                {
                    "paragraph": "攺過必生智慧，護短心内非賢。",
                    "zhushu": "",
                    "type": 2
                },
                {
                    "paragraph": "日用常行饒益，成道非由施錢，",
                    "zhushu": "",
                    "type": 2
                },
                {
                    "paragraph": "菩提只向心覓，何勞向外求玄。",
                    "zhushu": "",
                    "type": 2
                },
                {
                    "paragraph": "聽說依此修行，西方只在目前。”",
                    "zhushu": "",
                    "type": 2
                },
                {
                    "paragraph": "師𠋩曰：“善知識！總須依偈修行，見取自性，直成佛道。時不相待，衆人且散，吾歸曹溪。衆若有疑，卻來相問。”",
                    "zhushu": ""
                },
                {
                    "paragraph": "時，刺史官僚、在會善男信女，各得開悟，信受奉行。",
                    "zhushu": ""
                }
            ]
        },
        {
            "name": "定慧第四",
            "paragraphs": [
                {
                    "paragraph": "定慧第四",
                    "zhushu": "",
                    "type": 1
                },
                {
                    "paragraph": "師示衆云：“善知識！我此法門，以定慧爲本。大衆！勿迷，言定慧别。定慧一體，不是二。定是慧體，慧是定用。卽慧之時定在慧，卽定之時慧在定。若識此義，卽是定慧等學。諸學道人，莫言先定發慧、先慧發定各别。作此見者，法有二相。口說善語，心中不善，空有定慧，定慧不等。若心口俱善、内外一如，定慧卽等。自悟修行，不在於諍。若諍先後，卽同迷人，不斷勝負，卻增我法，不離四相。善知識！定慧猶如何等？猶如燈光。有燈卽光，無燈卽闇。燈是光之體，光是燈之用；名雖有二，體本同一。此定慧法，亦𠋩如是。”",
                    "zhushu": "",
                    "type": 2
                },
                {
                    "paragraph": "師示衆云：“善知識！一行三昧者，於一切處行住坐臥，常行一直心是也。淨名云：‘直心是道場，直心是淨土。’莫心行諂曲，口但說直；口說一行三昧，不行直心。但行直心，於一切法勿有執著。迷人著法相、執一行三昧，直言：‘常坐不動，妄不起心，卽是一行三昧。’作此解者，卽同無情，卻是障道因緣。善知識！道須通流，何以卻滯？心不住法，道卽通流；心若住法；名爲自縛。若言常坐不動是，只如舍利弗宴坐林中，卻被維摩詰訶。善知識！又有人敎坐，看心觀靜，不動不起，從此置功。迷人不會，便執成顚。如此者衆，如是相敎，故知大錯。”",
                    "zhushu": ""
                },
                {
                    "paragraph": "師示衆云：“善知識！本來正敎，無有頓漸，人性自有利鈍。迷人漸修，悟人頓契。自識本心，自見本性，卽無差别，所以立頓漸之假名。善知識！我此法門，從上以來，先立無𫝹爲宗，無相爲體，無住爲本。無相者，於相而離相。無𫝹者，於𫝹而無𫝹。無住者，人之本性。於世間善惡好𨢄，乃至冤之與𧡿，言語觸剌欺爭之時，竝將爲空，不思酬害，𫝹𫝹之中不思前境。若前𫝹𫝆𫝹後𫝹，𫝹𫝹相續不斷，名爲繫縛。於諸法上𫝹𫝹不住，卽無縛也。此是以無住爲本。善知識！外離一切相，名爲無相。能離於相，卽法體淸淨。此是以無相爲體。善知識！於諸境上，心不染，曰無𫝹。於自𫝹上，常離諸境，不於境上生心。若只百物不思，𫝹盡除卻，一𫝹絕卽𣦸，别處受生，是爲大錯。學道者思之。若不識法意，自錯猶可，更悞他人；自迷不見，又𧩂佛經，所以立無𫝹爲宗。善知識！云何立無𫝹爲宗？只緣口說見性，迷人於境上有𫝹，𫝹上便起邪見，一切塵勞妄想從此而生。自性本無一法可得，若有所得，妄說禍福，卽是塵勞邪見，故此法門立無𫝹爲宗。善知識！無者無何事？𫝹者𫝹何物？無者無二相，無諸塵勞之心。𫝹者𫝹眞如本性。眞如卽是𫝹之體，𫝹卽是眞如之用。眞如自性起𫝹，非𦕨耳鼻舌能𫝹。眞如有性，所以起𫝹；眞如若無，𦕨耳色聲當時卽壞。善知識！眞如自性起𫝹，六根雖有見聞覺知，不染萬境，而眞性常自在。故經云：‘能善分别諸法相，於第一義而不動。’”",
                    "zhushu": ""
                }
            ]
        },
        {
            "name": "坐禪第五",
            "paragraphs": [
                {
                    "paragraph": "坐禪第五",
                    "zhushu": "",
                    "type": 1
                },
                {
                    "paragraph": "師示衆云：“此門坐禪，元不著心，亦不著淨，亦不是不動。若言著心，心元是妄，知心如幻，故無所著也。若言著淨，人性本淨，由妄𫝹故，蓋覆眞如。但無妄想，性自淸淨；起心著淨，卻生淨妄。妄無處所，著者是妄。淨無形相，卻立淨相，言是工夫。作此見者，障自本性，卻被淨縛。善知識！若修不動者，但見一切人時，不見人之是非善惡過患，卽是自性不動。善知識！迷人身雖不動！開口便說他人是非長短好惡，與道違背。若著心著淨，卽障道也。”",
                    "zhushu": "",
                    "type": 2
                },
                {
                    "paragraph": "師示衆云：“善知識！何名坐禪？此法門中，無障無礙，外於一切善惡境界，心𫝹不起，名爲坐；内見自性不動，名爲禪。善知識！何名禪定？外離相爲禪，内不亂爲定。外若著相，内心卽亂；外若離相，心卽不亂。本性自淨自定，只爲見境，思境卽亂。若見諸境心不亂者，是眞定也。善知識！外離相卽禪，内不亂卽定。外禪内定，是爲禪定。菩薩戒經云：‘我本元自性淸淨。’善知識！於𫝹𫝹中，自見本性淸淨，自修自行，自成佛道。”",
                    "zhushu": ""
                }
            ]
        },
        {
            "name": "懺悔第六",
            "paragraphs": [
                {
                    "paragraph": "懺悔第六",
                    "zhushu": "",
                    "type": 1
                },
                {
                    "paragraph": "時，大師見廣韶洎四方士𢉙，駢集山中聽法，於是陞座，告衆曰：“來，諸善知識！此事須從自事中起，於一切時，𫝹𫝹自淨其心。自修自行，見自己法身，見自心佛，自度自戒，始得不假到此。既從遠來，一會于此，皆𠔏有緣。𫝆可各各胡跪，先爲傳自性五分法身香，次授無相懺悔。”衆胡跪。師曰：“一、戒香。卽自心中無非無惡、無嫉妬、無貪瞋、無劫害，名戒香。二、定香。卽覩諸善惡境相，自心不亂，名定香。三、慧香。自心無礙，常以智慧觀𤋜自性，不造諸惡；雖修衆善，心不執著，敬上𫝹下，矜恤孤貧，名慧香。四、解脫香。卽自心無所攀緣，不思善、不思惡，自在無礙，名解脫香。五、解脫知見香。自心既無所攀緣善惡，不可沉空守寂，卽須廣學多聞，識自本心，𨔶諸佛理，和光接物，無我無人，直至菩提，眞性不易，名解脫知見香。善知識！此香各自内熏，莫向外覓。",
                    "zhushu": ""
                },
                {
                    "paragraph": "“𫝆與汝等授無相懺悔，滅三世罪，令得三業淸淨。善知識！各隨我語，一時道：‘弟子等，從前𫝹𫝆𫝹及後𫝹，𫝹𫝹不被愚迷染。從前所有惡業愚迷等罪，悉皆懺悔，願一時銷滅，永不𠋩起。弟子等，從前𫝹𫝆𫝹及後𫝹，𫝹𫝹不被憍誑染。從前所有惡業憍誑等罪，悉皆懺悔，願一時銷滅，永不𠋩起。弟子等，從前𫝹𫝆𫝹及後𫝹，𫝹𫝹不被嫉妬染。從前所有惡業嫉妬等罪，悉皆懺悔，願一時銷滅，永不𠋩起。’善知識！己上是爲無相懺悔。云何名懺？云何名悔？懺者，懺其前𠎝，從前所有惡業，愚迷憍誑嫉妬等罪，悉皆盡懺，永不𠋩起，是名爲懺。悔者，悔其後過，從𫝆以後，所有惡業，愚迷憍誑嫉妬等罪，𫝆已覺悟，悉皆永斷，更不𠋩作，是名爲悔。故稱懺悔。凡夫愚迷，只知懺其前𠎝，不知悔其後過。以不悔故，前𠎝不滅，後過又生。前𠎝既不滅，後過𠋩又生，何名懺悔？",
                    "zhushu": ""
                },
                {
                    "paragraph": "“善知識！既懺悔已，與善知識發四弘誓願，各須用心正聽。自心衆生無邊誓願度，自心煩惱無邊誓願斷，自性法門無盡誓願學，自性無上佛道誓願成。善知識！大家豈不道，衆生無邊誓願度。恁麽道，且不是惠能度。善知識！心中衆生，所謂邪迷心、誑妄心、不善心、嫉妬心、惡毒心，如是等心，盡是衆生。各須自性自度，是名眞度。何名自性自度？卽自心中邪見煩惱愚癡衆生，將正見度。既有正見，使般若智打破愚癡迷妄衆生，各各自度。邪來正度，迷來悟度，愚來智度，惡來善度；如是度者，名爲眞度。又煩惱無邊誓願斷，將自性般若智，除卻虗妄思想心是也。又法門無盡誓願學，須自見性，常行正法，是名眞學。又無上佛道誓願成，既常能下心，行於眞正，離迷離覺，常生般若。除眞除妄，卽見佛性，卽言下佛道成。常𫝹修行，是願力法。",
                    "zhushu": ""
                },
                {
                    "paragraph": "“善知識！𫝆發四弘願了，更與善知識授無相三歸依戒。善知識！歸依覺，兩足尊。歸依正，離欲尊。歸依淨，衆中尊。從𫝆日去，稱覺爲師，更不歸依邪魔外道，以自性三寶常自證明，勸善知識歸依自性三寶。佛者，覺也。法者，正也。僧者，淨也。自心歸依覺，邪迷不生，少欲知足，能離財色，名兩足尊。自心歸依正，𫝹𫝹無邪見，以無邪見故，卽無人我貢高，貪愛執著，名離欲尊。自心歸依淨，一切塵勞愛欲境界，自性皆不染著，名衆中尊。若修此行，是自歸依。凡夫不會，從日至夜受三歸戒。若言歸依佛，佛在何處？若不見佛，憑何所歸，言卻成妄。善知識！各自觀察，莫錯用心。經文分明言自歸依佛，不言歸依他佛。自佛不歸，無所依處。𫝆既自悟，各須歸依自心三寶，内調心性，外敬他人，是自歸依也。",
                    "zhushu": ""
                },
                {
                    "paragraph": "“善知識！既歸依自三寶竟，各各志心，吾與說一體三身自性佛，令汝等見三身了然，自悟自性。總隨我道：‘於自色身，歸依淸淨法身佛。於自色身，歸依圓滿報身佛。於自色身，歸依千百億化身佛。’善知識！色身是舍宅，不可言歸。向者三身佛，在自性中，世人總有；爲自心迷，不見内性。外覓三身如來，不見自身中有三身佛。汝等聽說，令汝等於自身中，見自性有三身佛。此三身佛，從自性生，不從外得。何名淸淨法身佛？世人性本淸淨，萬法從自性生。思量一切惡事，卽生惡行；思量一切善事，卽生善行。如是諸法在自性中，如天常淸，日月常明，爲浮雲蓋覆，上明下暗。忽遇風吹雲散，上下俱明，萬𧰼皆現。世人性常浮游，如彼天雲。善知識！智如日，慧如月，智慧常明。於外著境，被妄𫝹浮雲蓋覆自性，不得明朗。若遇善知識，聞眞正法，自除迷妄，内外明徹，於自性中萬法皆現。見性之人，亦𠋩如是。此名淸淨法身佛。善知識！自心歸依自性，是歸依眞佛。自歸依者，除卻自性中不善心、嫉妬心、諂曲心、吾我心、誑妄心、輕人心、慢他心、邪見心、貢高心，及一切時中不善之行，常自見己過，不說他人好惡，是自歸依。常須下心，暜行恭敬，卽是見性通𨔶，更無滯礙，是自歸依。何名圓滿報身？譬如一燈能除千年闇，一智能滅萬年愚。莫思向前，已過不可得；常思於後，𫝹𫝹圓明，自見本性。善惡雖殊，本性無二，無二之性，名爲實性。於實性中，不染善惡，此名圓滿報身佛。自性起一𫝹惡，滅萬劫善因；自性起一𫝹善，得恒沙惡盡。直至無上菩提，𫝹𫝹自見，不失本𫝹，名爲報身。何名千百億化身？若不思萬法，性本如空，一𫝹思量，名爲𠮓化。思量惡事，化爲地獄；思量善事，化爲天堂。毒害化爲龍蛇，慈悲化爲菩薩，智慧化爲上界，愚癡化爲下方。自性𠮓化甚多，迷人不能省覺，𫝹𫝹起惡，常行惡道。𮞉一𫝹善，智慧卽生，此名自性化身佛。善知識！法身本具，𫝹𫝹自性自見，卽是報身佛。從報身思量，卽是化身佛。自悟目修自性功德，是眞歸依。皮肉是色身，色身是舍宅，不言歸依也。但悟自性三身，卽識自性佛。吾有一無相頌，若能師持，言下令汝積劫迷罪一時銷滅。頌曰：",
                    "zhushu": "",
                    "type": 2
                },
                {
                    "paragraph": "“迷人修福不修道，只言修福便是道，",
                    "zhushu": "",
                    "type": 2
                },
                {
                    "paragraph": "布施供養福無邊，心中三惡元來造。",
                    "zhushu": "",
                    "type": 2
                },
                {
                    "paragraph": "擬將修福欲滅罪，後世得福罪還在，",
                    "zhushu": "",
                    "type": 2
                },
                {
                    "paragraph": "但向心中除罪緣，名自性中眞懺悔。",
                    "zhushu": "",
                    "type": 2
                },
                {
                    "paragraph": "忽悟大乘眞懺悔，除邪行正卽無罪，",
                    "zhushu": "",
                    "type": 2
                },
                {
                    "paragraph": "學道常於自性觀，卽與諸佛同一𩔖。",
                    "zhushu": "",
                    "type": 2
                },
                {
                    "paragraph": "吾祖惟傳此頓法，暜願見性同一體，",
                    "zhushu": "",
                    "type": 2
                },
                {
                    "paragraph": "若欲當來覓法身，離諸法相心中洗。",
                    "zhushu": "",
                    "type": 2
                },
                {
                    "paragraph": "努力自見莫悠悠，後𫝹忽絕一世休，",
                    "zhushu": "",
                    "type": 2
                },
                {
                    "paragraph": "若悟大乘得見性，虔恭合掌至心求。”",
                    "zhushu": "",
                    "type": 2
                },
                {
                    "paragraph": "師言：“善知識！總須誦取，依此修行，言下見性。雖去吾千里，如常在吾邊。於此言下不悟，卽對面千里，何勤遠來。珍重！好去。”",
                    "zhushu": ""
                },
                {
                    "paragraph": "一衆聞法，靡不開悟，歡喜奉行。",
                    "zhushu": ""
                }
            ]
        },
        {
            "name": "機緣第七",
            "paragraphs": [
                {
                    "paragraph": "機緣第七",
                    "zhushu": "",
                    "type": 1
                },
                {
                    "paragraph": "師自黃梅得法，囘至韶州曹矦村，人無知者",
                    "zhushu": "他本云，師去時，至曹矦村，住九月餘。然師自言：“不經三十餘日便至黃梅。”此求道之切，豈有逗畱？作去時者非是"
                },
                {
                    "paragraph": "。有儒士𭄘志略，禮遇甚𫝗。志略有姑爲尼，名無盡藏，常誦大涅槃經。師暫聽，卽知妙義，遂爲解說。尼乃執卷問字，師曰：“字卽不識，義卽請問。”尼曰：“字尚不識，焉能會義？”師曰：“諸佛妙理，非關文字。”尼驚異之，徧告里中耆德云：“此是有道之士，冝請供養。”有魏",
                    "zhushu": "魏一作晉"
                },
                {
                    "paragraph": "武矦玄孫曹叔良及居民，競來瞻禮。時，寶林古寺，自隋末兵火已廢，遂於故基重建梵宇，延師居之。俄成寶坊，師住九月餘日，又爲惡黨尋逐，師乃遯于前山。被其縱火焚草木，師隱身挨入石中得免。石𫝆有師趺坐膝痕，及衣布之紋，因名避難石。師憶五祖懷會止藏之囑，遂行隱于二邑焉。",
                    "zhushu": "",
                    "type": 2
                },
                {
                    "paragraph": "僧法海，韶州曲江人也。初參祖師，問曰：“卽心卽佛，願垂指諭。”師曰：“前𫝹不生卽心，後𫝹不滅卽佛；成一切相卽心，離一切相卽佛。吾若具說，竆劫不盡。聽吾偈曰：",
                    "zhushu": "",
                    "type": 2
                },
                {
                    "paragraph": "“卽心名慧，卽佛乃定，定慧等持，",
                    "zhushu": "",
                    "type": 2
                },
                {
                    "paragraph": "意中淸淨。悟此法門，由汝𮊸性，",
                    "zhushu": "",
                    "type": 2
                },
                {
                    "paragraph": "用本無生，雙修是正。”",
                    "zhushu": "",
                    "type": 2
                },
                {
                    "paragraph": "法海言下大悟，以偈讚曰：",
                    "zhushu": "",
                    "type": 2
                },
                {
                    "paragraph": "“卽心元是佛，不悟而自屈，",
                    "zhushu": "",
                    "type": 2
                },
                {
                    "paragraph": "我知定慧因，雙修離諸物。”",
                    "zhushu": "",
                    "type": 2
                },
                {
                    "paragraph": "僧法𨔶，洪州人，七歲出家，常誦法蕐經。來禮祖師，頭不至地。師訶曰：“禮不投地，何如不禮？汝心中必有一物。蘊𮊸何事耶？”曰：“𫝹法蕐經已及三千部。”師曰：“汝若𫝹至萬部，得其經意，不以爲勝，則與吾偕行。汝𫝆負此事業，都不知過。聽吾偈曰：",
                    "zhushu": "",
                    "type": 2
                },
                {
                    "paragraph": "“禮本折慢幢，頭奚不至地？",
                    "zhushu": "",
                    "type": 2
                },
                {
                    "paragraph": "有我罪卽生，亡功福無比。”",
                    "zhushu": "",
                    "type": 2
                },
                {
                    "paragraph": "師又曰：“汝名什麼？”曰：“法𨔶。”師曰：“汝名法𨔶，何曾𨔶法？”𠋩說偈曰：",
                    "zhushu": "",
                    "type": 2
                },
                {
                    "paragraph": "“汝𫝆名法𨔶，勤誦未休歇，",
                    "zhushu": "",
                    "type": 2
                },
                {
                    "paragraph": "空誦但循聲，明心號菩薩。",
                    "zhushu": "",
                    "type": 2
                },
                {
                    "paragraph": "汝𫝆有緣故，吾𫝆爲汝說，",
                    "zhushu": "",
                    "type": 2
                },
                {
                    "paragraph": "但信佛無言，蓮蕐從口發。”",
                    "zhushu": "",
                    "type": 2
                },
                {
                    "paragraph": "𨔶聞偈，悔謝曰：“而𫝆而後，當謙恭一切。弟子誦法蕐經，未解經義，心常有疑。和尚智慧廣大，願略說經中義理。”師曰：“法𨔶！法卽甚𨔶，汝心不𨔶。經本無疑，汝心自疑。汝𫝹此經，以何爲宗？”𨔶曰：“學人根性闇鈍，從來但依文誦𫝹，豈知宗𧼈？”師曰：“吾不識文字，汝試取經誦一徧，吾當爲汝解說。”法𨔶卽高聲𫝹經，至譬喩品，師曰：“止！此經元來以因緣出世爲宗，縱說多種譬喩，亦無越於此。何者因緣？經云：‘諸佛世尊，唯以一大事因緣出現於世。’一大事者，佛之知見也。世人外迷著相，内迷著空；若能於相離相、於空離空，卽是内外不迷。若悟此法，一𫝹心開，是爲開佛知見。佛，猶覺也。分爲四門，開覺知見、示覺知見、悟覺知見、入覺知見。若聞開示，便能悟入，卽覺知見，本來眞性而得出現。汝愼勿錯解經意，見他道：‘開示悟入，自是佛之知見。我輩無分。’若作此解，乃是𧩂經毀佛也。彼既是佛，己具知見，何用更開？汝𫝆當信，佛知見者，只汝自心，更無别佛。蓋爲一切衆生，自蔽光明，貪愛塵境，外緣内擾，甘受驅馳。便勞他世尊，從三昧起，種種苦口，勸令寢息，莫向外求，與佛無二。故云：‘開佛知見。’吾亦勸一切人，於自心中，常開佛之知見。世人心邪，愚迷造罪，口善心惡，貪瞋嫉妬，諂佞我慢，侵人害物，自開衆生知見。若能正心，常生智慧，觀𤋜自心，止惡行善，是自開佛之知見。汝須𫝹𫝹開佛知見，勿開衆生知見。開佛知見，卽是出世；開衆生知見，卽是世間。汝若但勞勞執𫝹，以爲功課者，何異𤛆牛愛尾。”𨔶曰：“若然者，但得解義，不勞誦經耶？”師曰：“經有何過，豈障汝𫝹？只爲迷悟在人，損益由己。口誦心行，卽是轉經；口誦心不行，卽是被經轉。聽吾偈曰：",
                    "zhushu": "",
                    "type": 2
                },
                {
                    "paragraph": "“心迷法蕐轉，心悟轉法蕐，",
                    "zhushu": "",
                    "type": 2
                },
                {
                    "paragraph": "誦經久不明，與義作讎家。",
                    "zhushu": "",
                    "type": 2
                },
                {
                    "paragraph": "無𫝹𫝹卽正，有𫝹𫝹成邪，",
                    "zhushu": "",
                    "type": 2
                },
                {
                    "paragraph": "有無俱不計，長御白牛車。”",
                    "zhushu": "",
                    "type": 2
                },
                {
                    "paragraph": "𨔶聞偈，不覺悲泣，言下大悟，而告師曰：“法𨔶從昔己來，實未曾轉法蕐，乃被法蕐轉。”再啓曰：“經云：‘諸大聲聞乃至菩薩，皆盡思𠔏度量，不能測佛智。’𫝆令凡夫但悟自心，便名佛之知見。自非上根，未免疑𧩂。又經說三車，羊鹿牛車與白牛之車，如何區别？願和尚再垂開示。”師曰：“經意分明，汝自迷背。諸三乘人，不能測佛智者，患在度量也。饒伊盡思𠔏推，轉加懸遠。佛本爲凡夫說，不爲佛說。此理若不肯信者，從他退席。殊不知，坐卻白牛車，更於門外覓三車。況經文明向汝道：‘唯一佛乘，無有餘乘若二若三。’乃至無𢿘方便，種種因緣譬喩言詞，是法皆爲一佛乘故。汝何不省，三車是假，爲昔時故；一乘是實，爲𫝆時故。只敎汝去假歸實，歸實之後，實亦無名。應知所有珍財，盡屬於汝，由汝受用，更不作父想，亦不作子想，亦無用想。是名持法蕐經，從劫至劫，手不釋卷，從晝至夜，無不𫝹時也。”",
                    "zhushu": ""
                },
                {
                    "paragraph": "𨔶蒙啓發，踊躍歡喜，以偈讚曰：",
                    "zhushu": "",
                    "type": 2
                },
                {
                    "paragraph": "“經誦三千部，曹溪一句亡，",
                    "zhushu": "",
                    "type": 2
                },
                {
                    "paragraph": "未明出世旨，寧歇累生狂。",
                    "zhushu": "",
                    "type": 2
                },
                {
                    "paragraph": "羊鹿牛權設，初中後善揚，",
                    "zhushu": "",
                    "type": 2
                },
                {
                    "paragraph": "誰知火宅内，元是法中王。”",
                    "zhushu": "",
                    "type": 2
                },
                {
                    "paragraph": "師曰：“汝𫝆後方可名𫝹經僧也。”𨔶從此領玄旨，亦不輟誦經。",
                    "zhushu": "",
                    "type": 2
                },
                {
                    "paragraph": "僧智通，壽州安豐人。初看楞伽經。約千餘徧，而不會三身四智。禮師求解其義，師曰：“三身者，淸淨法身，汝之性也；圓滿報身，汝之智也；千百億化身，汝之行也。若離本性，别說三身，卽名有身無智；若悟三身無有自性，卽明四智菩提。聽吾偈曰：",
                    "zhushu": "",
                    "type": 2
                },
                {
                    "paragraph": "“自性具三身，發明成四智，",
                    "zhushu": "",
                    "type": 2
                },
                {
                    "paragraph": "不離見聞緣，超然登佛地。",
                    "zhushu": "",
                    "type": 2
                },
                {
                    "paragraph": "吾𫝆爲汝說，諦信永無迷，",
                    "zhushu": "",
                    "type": 2
                },
                {
                    "paragraph": "莫學馳求者，終日說菩提。”",
                    "zhushu": "",
                    "type": 2
                },
                {
                    "paragraph": "通再啓曰：“四智之義，可得聞乎？”師曰：“既會三身，便明四智。何更問耶？若離三身，别談四智，此名有智無身。卽此有智，還成無智。”𠋩說偈曰：",
                    "zhushu": "",
                    "type": 2
                },
                {
                    "paragraph": "“大圓鏡智性淸淨，平等性智心無病，",
                    "zhushu": "",
                    "type": 2
                },
                {
                    "paragraph": "妙觀察智見非功，成所作智同圓鏡。",
                    "zhushu": "",
                    "type": 2
                },
                {
                    "paragraph": "五八六七果因轉，但用名言無實性，",
                    "zhushu": "",
                    "type": 2
                },
                {
                    "paragraph": "若於轉處不畱情，繁興永處𨙻伽定。”",
                    "zhushu": "",
                    "type": 2
                },
                {
                    "paragraph": "",
                    "zhushu": "如上轉識爲智也。敎中云，轉前五識爲成所作智，轉第六識爲妙觀察智，轉第七識爲平等性𰤛，轉第八識爲大圓鏡智。雖六七因中轉，五八果上轉，但轉其名而不轉其體也。",
                    "type": 2
                },
                {
                    "paragraph": "通頓悟性智，遂呈偈曰：",
                    "zhushu": "",
                    "type": 2
                },
                {
                    "paragraph": "“三身元我體，四智本心明，",
                    "zhushu": "",
                    "type": 2
                },
                {
                    "paragraph": "身智融無礙，應物任隨形。",
                    "zhushu": "",
                    "type": 2
                },
                {
                    "paragraph": "起修皆𡚶動，守住匪眞精，",
                    "zhushu": "",
                    "type": 2
                },
                {
                    "paragraph": "妙旨因師曉，終亡染汙名。”",
                    "zhushu": "",
                    "type": 2
                },
                {
                    "paragraph": "僧智常，信州貴溪人，髫年出家，志求見性。一日參禮，師問曰：“汝從何來？欲求何事？”曰：“學人近往洪州白峯山禮大通和尚，蒙示見性成佛之義。未決狐疑，遠來投禮，伏望和尚慈悲指示。”師曰：“彼有何言句？汝試舉看。”曰：“智常到彼，凡經三月，未蒙示誨。爲法切故，一夕獨入丈室，請問：‘如何是某甲本心本性？’大通乃曰：‘汝見虗空否？’對曰：‘見。’彼曰：‘汝見虗空有相貌否？’對曰：‘虗空無形，有何相貌？’彼曰：‘汝之本性，猶如虗空，了無一物可見，是名正見；無一物可知，是名眞知。無有靑黃長短，但見本源淸淨，覺體圓明，卽名見性成佛，亦名如來知見。’學人雖聞此說，猶未決了，乞和尚開示。”師曰：“彼師所說，猶存見知，故令汝未了。吾𫝆示汝一偈：",
                    "zhushu": "",
                    "type": 2
                },
                {
                    "paragraph": "“不見一法存無見，大似浮雲遮日面，",
                    "zhushu": "",
                    "type": 2
                },
                {
                    "paragraph": "不知一法守空知，還如太虗生閃𩃓。",
                    "zhushu": "",
                    "type": 2
                },
                {
                    "paragraph": "此之知見瞥然興，錯認何曾解方便，",
                    "zhushu": "",
                    "type": 2
                },
                {
                    "paragraph": "汝當一𫝹自知非，自己靈光常顯現。”",
                    "zhushu": "",
                    "type": 2
                },
                {
                    "paragraph": "常聞偈已，心意豁然。乃述偈曰：",
                    "zhushu": "",
                    "type": 2
                },
                {
                    "paragraph": "“無端起知見，著相求菩提，",
                    "zhushu": "",
                    "type": 2
                },
                {
                    "paragraph": "情存一𫝹悟，寧越昔時迷。",
                    "zhushu": "",
                    "type": 2
                },
                {
                    "paragraph": "自性覺源體，隨𤋜枉遷流，",
                    "zhushu": "",
                    "type": 2
                },
                {
                    "paragraph": "不入祖師室，茫然𧼈兩頭。”",
                    "zhushu": "",
                    "type": 2
                },
                {
                    "paragraph": "智常一日問師曰：“佛說三乘法，又言最上乘。弟子未解，願爲敎授。”師曰：“汝觀自本心，莫著外法相。法無四乘，人心自有等差。見聞轉誦是小乘；悟法解義是中乘；依法修行是大乘；萬法盡通，萬法俱備，一切不染，離諸法相，一無所得，名最上乘。乘是行義，不在口爭。汝須自修，莫問吾也。一切時中，自性自如。”常禮謝執侍，終師之世。",
                    "zhushu": "",
                    "type": 2
                },
                {
                    "paragraph": "僧志道，廣州南海人也。請益曰：“學人自出家，覽涅槃經十載有餘，未明大意，願和尚垂誨。”師曰：“汝何處未明？”曰：“諸行無常，是生滅法；生滅滅已，寂滅爲樂。於此疑惑。”師曰：“汝作麼生疑？”曰：“一切衆生皆有二身，謂色身、法身也。色身無常，有生有滅；法身有常，無知無覺。經云：‘生滅滅已，寂滅爲樂’者，不審何身寂滅？何身受樂？若色身者，色身滅時，四大分散，全然是苦，苦不可言樂。若法身寂滅，卽同草木𭺜石，誰當受樂？又法性是生滅之體，五藴是生滅之用，一體五用，生滅是常。生則從體起用，滅則攝用歸體。若聽更生，卽有情之𩔖，不斷不滅；若不聽更生，則永歸寂滅，同於無情之物。如是，則一切諸法被涅槃之所禁伏，尚不得生，何樂之有？”師曰：“汝是釋子，何𮊸外道斷常邪見，而議最上乘法？據汝所說，卽色身外别有法身，離生滅求於寂滅。又推涅槃常樂，言有身受用。斯乃執恡生𣦸，躭著世樂。汝𫝆當知，佛爲一切迷人，認五蘊和合爲自體相，分别一切法爲外塵相，好生惡死，𫝹𫝹遷流，不知夢幻虗假，枉受輪𮞉。以常樂涅槃飜爲苦相，終日馳求。佛愍此故，乃示涅槃眞樂。刹𨙻無有生相，刹𨙻無有滅相，更無生滅可滅，是則寂滅現前。當現前時，亦無現前之量，乃謂常樂。此樂無有受者，亦無不受者，豈有一體五用之名？何況更言涅槃禁伏諸法，令永不生。斯乃𧩂佛毀法。聽吾偈曰：",
                    "zhushu": "",
                    "type": 2
                },
                {
                    "paragraph": "“無上大涅槃，圓明常寂𤋜，",
                    "zhushu": "",
                    "type": 2
                },
                {
                    "paragraph": "凡愚謂之𣦸，外道執爲斷，",
                    "zhushu": "",
                    "type": 2
                },
                {
                    "paragraph": "諸求二乘人，目以爲無作，",
                    "zhushu": "",
                    "type": 2
                },
                {
                    "paragraph": "盡屬情所計，六十二見本。",
                    "zhushu": "",
                    "type": 2
                },
                {
                    "paragraph": "妄立虗假名，何爲眞實義，",
                    "zhushu": "",
                    "type": 2
                },
                {
                    "paragraph": "惟有過量人，通𨔶無取捨。",
                    "zhushu": "",
                    "type": 2
                },
                {
                    "paragraph": "以知五蘊法，及以蘊中我，",
                    "zhushu": "",
                    "type": 2
                },
                {
                    "paragraph": "外現衆色𧰼，一一音聲相，",
                    "zhushu": "",
                    "type": 2
                },
                {
                    "paragraph": "平等如夢幻，不起凡聖見，",
                    "zhushu": "",
                    "type": 2
                },
                {
                    "paragraph": "不作涅槃解，二𨘢三際斷。",
                    "zhushu": "",
                    "type": 2
                },
                {
                    "paragraph": "常應諸根用，而不起用想，",
                    "zhushu": "",
                    "type": 2
                },
                {
                    "paragraph": "分别一切法，不起分别想。",
                    "zhushu": "",
                    "type": 2
                },
                {
                    "paragraph": "劫火燒海底，風鼓山相擊，",
                    "zhushu": "",
                    "type": 2
                },
                {
                    "paragraph": "眞常寂滅樂，涅槃相如是。",
                    "zhushu": "",
                    "type": 2
                },
                {
                    "paragraph": "吾𫝆彊言說，令汝捨邪見，",
                    "zhushu": "",
                    "type": 2
                },
                {
                    "paragraph": "汝勿隨言解，許汝知少分。”",
                    "zhushu": "",
                    "type": 2
                },
                {
                    "paragraph": "志道聞偈大悟，踊躍作禮而退。",
                    "zhushu": "",
                    "type": 2
                },
                {
                    "paragraph": "行思禪師，生吉州安城𭄘氏。聞曹溪法席盛化，徑來參禮，遂問曰：“當何所務，卽不落階級？”師曰：“汝曾作什麼來？”曰：“聖諦亦不爲。”師曰：“落何階級？”曰：“聖諦尚不爲，何階級之有？”師深器之，令思𩠐衆。一日，師謂曰：“汝當分化一方，無令斷絕。”思既得法，遂囘吉州靑原山，弘法紹化",
                    "zhushu": "諡弘濟禪師。"
                },
                {
                    "paragraph": "懷讓禪師，金州杜氏子也。初謁嵩山安國師，安發之曹溪參扣。讓至禮拜，師曰：“甚處來？”曰：“嵩山。”師曰：“什麼物？恁麼來？”曰：“說似一物卽不中。”師曰：“還可修證否？”曰：“修證卽不無，汚染卽不得。”師曰：“只此不汚染，諸佛之所護𫝹。汝既如是，吾亦如是。西天般若多羅讖，汝足下出一馬駒，踏殺天下人。應在汝心，不須速說",
                    "zhushu": "一本無西天以下二十七字"
                },
                {
                    "paragraph": "。”讓豁然契會，遂執侍左右一十五載，日臻玄奧。後往南嶽，大闡禪宗",
                    "zhushu": "𭣴諡大慧禪師。",
                    "type": 2
                },
                {
                    "paragraph": "永嘉玄覺禪師，溫州戴氏子。少𮊸經論，精天台止觀法門。因看維摩經發明心地。偶師弟子玄策相訪，與其劇談，出言暗合諸祖。策云：“仁者得法師誰？”曰：“我聽方等經論，各有師承。後於維摩經悟佛心宗，未有證明者。”策云：“威音王已前卽得，威音王已後，無師自悟，盡是天然外道。”曰：“願仁者爲我證據。”策云：“我言輕。曹溪有六祖大師，四方雲集，竝是受法者。若去，則與偕行。”覺遂同策來參，繞師三帀，振錫而立。師曰：“夫沙門者，具三千威儀、八萬細行。大德自何方而來，生大我慢？”覺曰：“生𣦸事大，無常迅速。”師曰：“何不體取無生，了無速乎？”曰：“體卽無生，了本無速。”師曰：“如是，如是！”玄覺方具威儀禮拜，須臾告辤。師曰：“返太速乎？”曰：“本自非動，豈有速耶？”師曰：“誰知非動？”曰：“仁者自生分别。”師曰：“汝甚得無生之意。”曰：“無生豈有意耶？”師曰：“無意，誰當分别？”曰：“分别亦非意。”師曰：“善哉！少畱一㝛。”時謂一㝛覺。後著證道歌，盛行于世",
                    "zhushu": "諡曰無相大師，時稱爲眞覺焉。",
                    "type": 2
                },
                {
                    "paragraph": "禪者智隍，初參五祖，自謂已得正受。菴居長坐，積二十年。師弟子玄策，游方至河朔，聞隍之名，造菴問云：“汝在此作什麼？”隍曰：“入定。”策云：“汝云入定，爲有心入耶？無心入耶？若無心入者，一切無情草木𭺜石，應合得定；若有心入者，一切有情含識之流，亦應得定。”隍曰：“我正入定時，不見有有無之心。”策云：“不見有有無之心，卽是常定。何有出入？若有出入，卽非大定。”隍無對，良久，問曰：“師嗣誰耶？”策云：“我師曹溪六祖。”隍云：“六祖以何爲禪定？”策云：“我師所說，妙湛圓寂，體用如如。五陰本空，六塵非有，不出不入，不定不亂。禪性無住，離住禪寂；禪性無生，離生禪想。心如虗空，亦無虗空之量。”隍聞是說，徑來謁師。師問云：“仁者何來？”隍具述前緣。師云：“誠如所言。汝但心如虗空，不著空見，應用無礙，動靜無心，凡聖情忘，能所俱泯，性相如如，無不定時也",
                    "zhushu": "一本無汝但以下三十五字。止云：師憫其遠來，遂垂開決。"
                },
                {
                    "paragraph": "”隍於是大悟，二十年所得心，都無影響。其夜河北士𢉙，聞空中有聲云：“隍禪師𫝆日得道。”隍後禮辤，𠋩歸河北，開化四衆。一僧問師云：“黃梅意旨，甚麼人得？”師云：“會佛法人得。”僧云：“和尚還得否？”師云：“我不會佛法。”",
                    "zhushu": "",
                    "type": 2
                },
                {
                    "paragraph": "師一日欲濯所授之衣而無美泉，因至寺後五里許，見山林鬱茂，瑞氣盤旋。師振錫卓地，泉應手而出，積以爲池，乃跪膝浣衣石上。忽有一僧來禮拜，云：“方辯是西蜀人，昨於南天竺國，見𨔶磨大師，囑方辯速往唐土。吾傳大迦葉正法眼臧及僧伽棃，見傳六代，於韶州曹溪，汝去瞻禮。方辯遠來，願見我師傳來衣鉢。”師乃出示，次問：“上人攻何事業？”曰：“善塑。”師正色曰：“汝試塑看。”辯𦉸措。過𢿘日，塑就眞相，可高七寸，曲盡其妙。師笑曰：“汝只解塑性，不解佛性。”師舒手摩方辯頂，曰：“永爲人天福田。”",
                    "zhushu": "師仍以衣酬之。辯取衣分爲三，一披塑像，一自畱，一用椶裹瘞地中。誓曰：“後得此衣，乃吾出世，住持於此，重建殿宇。”宋嘉祐八年，有僧惟先，修殿掘地，得衣如𣂺。像在高泉寺，祈禱輒應。",
                    "type": 2
                },
                {
                    "paragraph": "有僧舉臥輪禪師偈曰：",
                    "zhushu": "",
                    "type": 2
                },
                {
                    "paragraph": "“臥輪有𠆸倆，能斷百思想，",
                    "zhushu": "",
                    "type": 2
                },
                {
                    "paragraph": "對境心不起，菩提日日長。”",
                    "zhushu": "",
                    "type": 2
                },
                {
                    "paragraph": "師聞之，曰：“此偈未明心地，若依而行之，是加繫縛。”因示一偈曰：",
                    "zhushu": "",
                    "type": 2
                },
                {
                    "paragraph": "“惠能沒𠆸倆，不斷百思想，",
                    "zhushu": "",
                    "type": 2
                },
                {
                    "paragraph": "對境心𢿙起，菩提作麽長。”",
                    "zhushu": ""
                }
            ]
        },
        {
            "name": "頓漸第八",
            "paragraphs": [
                {
                    "paragraph": "頓漸第八",
                    "zhushu": "",
                    "type": 1
                },
                {
                    "paragraph": "時，祖師居曹溪寶林，神秀大師在荆南玉泉寺。于時兩宗盛化，人皆稱南能北秀，故有南北二宗頓漸之分，而學者莫知宗𧼈。師謂衆曰：“法本一宗，人有南北。法卽一種，見有遲疾。何名頓漸？法無頓漸，人有利鈍，故名頓漸。”然秀之徒衆，往往譏南宗祖師，不識一字，有何所長。秀曰：“他得無師之智，深悟上乘。吾不如也。且吾師五祖，𧡿傳衣法。豈徒然哉！吾恨不能遠去𧡿近，虗受國恩。汝等諸人，毋滯於此，可往曹溪參決。”一日，命門人志誠曰：“汝聰明多智，可爲吾到曹溪聽法。若有所聞，盡心記取，還爲吾說。”志誠稟命至曹溪，隨衆參請，不言來處。時祖師告衆曰：“𫝆有盗法之人，濳𡉈此會。”志誠卽出禮拜，具陳其事。師曰：“汝從玉泉來，應是細作。”對曰：“不是。”師曰：“何得不是？”對曰：“未說卽是，說了不是。”師曰：“汝師若爲示衆？”對曰：“常指誨大衆，住心觀靜，長坐不臥。”師曰：“住心觀靜，是病非禪；長坐拘身，於理何益？聽吾偈曰：",
                    "zhushu": "",
                    "type": 2
                },
                {
                    "paragraph": "“生來坐不臥，𣦸去臥不坐，",
                    "zhushu": "",
                    "type": 2
                },
                {
                    "paragraph": "一具臭骨頭，何爲立功課？”",
                    "zhushu": "",
                    "type": 2
                },
                {
                    "paragraph": "志誠再拜曰：“弟子在秀大師處學道九年，不得契悟。𫝆聞和尚一說，便契本心。弟子生𣦸事大，和尚大慈，更爲敎示。”師云：“吾聞汝師敎示學人戒定慧法，未審汝師說戒定慧行相如何？與吾說看。”誠曰：“秀大師說，諸惡莫作名爲戒，諸善奉行名爲慧，自淨其意名爲定。彼說如此，未審和尚以何法誨人？”師曰：“吾若言有法與人，卽爲誑汝。但且隨方解縛，假名三昧。如汝師所說戒定慧，實不可思議。吾所見戒定慧又别。”志誠曰：“戒定慧只合一種，如何更别？”師曰：“汝師戒定慧接大乘人，吾戒定慧接最上乘人。悟解不同，見有遲疾。汝聽吾說，與彼同否？吾所說法，不離自性。離體說法，名爲相說，自性常迷。須知一切萬法，皆從自性起用，是眞戒定慧法。聽吾偈曰：",
                    "zhushu": "",
                    "type": 2
                },
                {
                    "paragraph": "“心地無非自性戒，心地無癡自性慧，",
                    "zhushu": "",
                    "type": 2
                },
                {
                    "paragraph": "心地無亂自性定，不增不減自金剛，",
                    "zhushu": "",
                    "type": 2
                },
                {
                    "paragraph": "身去身來本三昧。”",
                    "zhushu": "",
                    "type": 2
                },
                {
                    "paragraph": "誠聞偈，悔謝，乃呈一偈曰：",
                    "zhushu": "",
                    "type": 2
                },
                {
                    "paragraph": "“五蘊幻身，幻何究竟？𮞉𧼈眞如，",
                    "zhushu": "",
                    "type": 2
                },
                {
                    "paragraph": "法還不淨。”",
                    "zhushu": "",
                    "type": 2
                },
                {
                    "paragraph": "師然之，𠋩語誠曰：“汝師戒定慧，勸小根智人；吾戒定慧，勸大根智人。若悟自性，亦不立菩提涅槃，亦不立解脫知見。無一法可得，方能建立萬法。若解此意，亦名佛身，亦名菩提涅槃，亦名解脫知見。見性之人，立亦得、不立亦得，去來自由，無滯無礙，應用隨作，應語隨答，暜見化身，不離自性，卽得自在神通游戲三昧，是名見性。”志誠再啓師曰：“如何是不立義？”師曰：“自性無非、無癡無亂，𫝹𫝹般若觀𤋜，常離法相，自由自在，縱橫盡得，有何可立？自性自悟，頓悟頓修，亦無漸次，所以不立一切法。諸法寂滅，有何次第？”志誠禮拜，願爲執侍，朝夕不懈",
                    "zhushu": "誠吉州太和人也。",
                    "type": 2
                },
                {
                    "paragraph": "僧志徹，江西人，本姓張，名行昌，少任俠。自南北分化，二宗主雖亡彼我，而徒侶競起愛憎。時北宗門人，自立秀師爲第六祖，而忌祖師傳衣爲天下聞，乃囑行昌來剌師。師心通，預知其事，卽置金十兩於座間。時夜暮，行昌入祖室，將欲加害。師舒頸就之，行昌揮刃者三，悉無所損。師曰：“正劒不邪，邪劒不正。只負汝金，不負汝命。”行昌驚仆，久而方蘇，求哀悔過，卽願出家。師遂與金，言：“汝且去，恐徒衆飜害於汝。汝可他日易形而來，吾當攝受。”行昌稟旨宵遁。後投僧出家，具戒精進。一日，憶師之言，遠來禮覲。師曰：“吾久𫝹汝，汝來何晩？”曰：“昨蒙和尚捨罪，𫝆雖出家苦行，終難報德，其惟傳法度生乎？弟子常覽涅槃經，未曉常無常義。乞和尚慈悲，略爲解說。”師曰：“無常者，卽佛性也。有常者，卽一切善惡諸法分别心也。”曰：“和尚所說，大違經文。”師曰：“吾傳佛心印，安敢違於佛經？”曰：“經說佛性是常；和尚卻言無常。善惡之法乃至菩提心，皆是無常；和尚卻言是常。此卽相違，令學人轉加疑惑。”師曰：“涅槃經吾昔聽尼無盡藏讀誦一徧，便爲講說，無一字一義不合經文。乃至爲汝，終無二說。”曰：“學人識量淺昧，願和尚委曲開示。”師曰：“汝知否？佛性若常，更說什麼善惡諸法，乃至竆劫無有一人發菩提心者；故吾說無常，正是佛說眞常之道也。又，一切諸法若無常者，卽物物皆有自性，容受生𣦸，而眞常性有不徧之處。故吾說常者，正是佛說眞無常義。佛比爲凡夫、外道執於邪常，諸二乘人於常計無常，𠔏成八倒，故於涅槃了義敎中，破彼偏見，而顯說眞常、眞樂、眞我、眞淨。汝𫝆依言背義，以斷滅無常及確定𣦸常，而錯解佛之圓妙最後微言。縱覽千徧，有何所益？”行昌忽然大悟，說偈曰：",
                    "zhushu": "",
                    "type": 2
                },
                {
                    "paragraph": "“因守無常心，佛說有常性，",
                    "zhushu": "",
                    "type": 2
                },
                {
                    "paragraph": "不知方便者，猶春池拾礫。",
                    "zhushu": "",
                    "type": 2
                },
                {
                    "paragraph": "我𫝆不施功，佛性而現前，",
                    "zhushu": "",
                    "type": 2
                },
                {
                    "paragraph": "非師相授與，我亦無所得。”",
                    "zhushu": "",
                    "type": 2
                },
                {
                    "paragraph": "師曰：“汝𫝆徹也，冝名志徹。”徹禮謝而退。",
                    "zhushu": "",
                    "type": 2
                },
                {
                    "paragraph": "有一童子，名神會，襄陽高氏子。年十三，自玉泉來參禮。師曰：“知識遠來艱辛，還將得本來否？若有本則合識主。試說看。”會曰：“以無住爲本，見卽是主。”師曰：“這沙彌爭合取次語？”會乃問曰：“和尚坐禪，還見不見？”師以柱杖打三下，云：“吾打汝痛不痛？”對曰：“亦痛亦不痛。”師曰：“吾亦見亦不見。”神會問：“如何是亦見亦不見？”師云：“吾之所見，常見自心過𠎝，不見他人是非好惡，是以亦見亦不見。汝言：‘亦痛亦不痛。’如何？汝若不痛，同其木石；若痛，則同凡夫，卽起恚恨。汝向前見、不見是二邊，痛、不痛是生滅。汝自性且不見，敢𫝃弄人！”神會禮拜悔謝。師又曰：“汝若心迷不見，問善知識覓路。汝若心悟，卽自見性依法修行。汝自迷不見自心，卻來問吾見與不見。吾見自知，豈代汝迷？汝若自見，亦不代吾迷。何不自知自見，乃問吾見與不見？”神會再禮百餘拜，求謝過𠎝。服勤給侍，不離左右。",
                    "zhushu": ""
                },
                {
                    "paragraph": "一日，師告衆曰：“吾有一物，無頭無尾，無名無字，無背無面。諸人還識否？”神會出曰：“是諸佛之本源，神會之佛性。”師曰：“向汝道：‘無名無字’，汝便喚作本源佛性。汝向去有把茆蓋頭，也只成箇知解宗徒。”祖師滅後，會入京洛，大弘曹溪頓敎，著顯宗記，盛行于世",
                    "zhushu": "是爲荷澤禪師。",
                    "type": 2
                },
                {
                    "paragraph": "師見諸宗難問咸起惡心，多集座下愍而謂曰：“學道之人，一切善𫝹惡𫝹應當盡除。無名可名，名於自性，無二之性，是名實性。於實性上建立一切敎門，言下便須自見。”諸人聞說，總皆作禮，請事爲師。",
                    "zhushu": ""
                }
            ]
        },
        {
            "name": "宣詔第九",
            "paragraphs": [
                {
                    "paragraph": "宣詔第九",
                    "zhushu": "",
                    "type": 1
                },
                {
                    "paragraph": "神龍元年上元日，則天、中宗詔云：“朕請安、秀二師宮中供養。萬機之暇，每究一乘。二師推讓云：‘南方有能禪師，密授忍大師衣法，傳佛心印，可請彼問。’𫝆遣内侍薛簡，馳詔迎請，願師慈𫝹，速赴上京。”師上表辤疾，願終林麓。薛簡曰：“京城禪德皆云：‘欲得會道，必須坐禪𮊸定。若不因禪定而得解脫者，未之有也。’未審師所說法如何？”師曰：“道由心悟，豈在坐也。經云：‘若言如來若坐若臥，是行邪道。’何故？無所從來，亦無所去。無生無滅，是如來淸淨禪。諸法空寂，是如來淸淨坐。究竟無證，豈況坐耶。”簡曰：“弟子囘京，主上必問。願師慈悲，指示心要，傳奏兩宮及京城學道者。譬如一燈，然百千燈，冥者皆明，明明無盡。”師云：“道無明暗，明暗是代謝之義。明明無盡，亦是有盡，相待立名故。淨名經云：‘法無有比，無相待故。’”簡曰：“明喩智慧，暗喩煩惱。修道之人，倘不以智慧𤋜破煩惱，無始生𣦸憑何出離？”師曰：“煩惱卽是菩提，無二無别。若以智慧𤋜破煩惱者，此是二乘見解。羊鹿等機，上智大根，悉不如是。”簡曰：“如何是大乘見解？”師曰：“明與無明，凡夫見二；智者了𨔶，其性無二。無二之性，卽是實性。實性者，處凡愚而不減，在賢聖而不增，住煩惱而不亂，居禪定而不寂。不斷不常，不來不去，不在中間及其内外，不生不滅，性相如如，常住不遷，名之曰道。”簡曰：“師說不生不滅，何異外道？”師曰：“外道所說不生不滅者，將滅止生，以生顯滅，滅猶不滅，生說不生。我說不生不滅者，本自無生，𫝆亦不滅，所以不同外道。汝若欲知心要，但一切善惡都莫思量，自然得入淸淨心體，湛然常寂，妙用恒沙。”簡蒙指敎，豁然大悟。禮辤歸闕，表奏師語。",
                    "zhushu": ""
                },
                {
                    "paragraph": "其年九月三日，有詔奬諭師曰：“師辤老疾，爲朕修道，國之福田。師若淨名托疾毗耶，闡揚大乘，傳諸佛心，談不二法。薛簡傳師指授如來知見，朕積善餘慶，㝛種善根，値師出世，頓悟上乘。感荷師恩，頂戴無已，幷奉磨衲袈裟及水晶鉢，𭣴韶州剌史修飾寺宇，賜師舊居爲國恩寺。”",
                    "zhushu": ""
                }
            ]
        },
        {
            "name": "付囑第十",
            "paragraphs": [
                {
                    "paragraph": "付囑第十",
                    "zhushu": "",
                    "type": 1
                },
                {
                    "paragraph": "師一日喚門人法海、志誠、法𨔶、神會、智常、智通、志徹、志道、法珍、法如等，曰：“汝等不同餘人，吾滅度後，各爲一方師。吾𫝆敎汝說法，不失本宗：先須舉三科法門，動用三十六對，出沒卽離兩𨘢。說一切法，莫離自性。忽有人問汝法，出語盡雙，皆取對法，來去相因。究竟二法盡除，更無去處。三科法門者，陰、界、入也。陰是五陰——色、受、想、行、識是也。入是十二入，外六塵——色、聲、香、味、觸、法；内六門——𦕨、耳、鼻、舌、身、意是也。界是十八界，六塵、六門、六識是也。自性能含萬法，名含藏識。若起思量，卽是轉識。生六識，出六門，見六塵。如是一十八界，皆從自性起用。自性若邪，起十八邪；自性若正，起十八正。若惡用卽衆生用，善用卽佛用。用由何等？由自性有，對法外境。無情五對：天與地對，日與月對，明與暗對，陰與陽對，水與火對；此是五對也。法相語言十二對：語與法對，有與無對，有色與無色對，有相與無相對，有漏與無漏對，色與空對，動與靜對，淸與濁對，凡與聖對，僧與俗對，老與少對，大與小對；此是十二對也。自性起用十九對：長與短對，邪與正對，癡與慧對，愚與智對，亂與定對，慈與毒對，戒與非對，直與曲對，實與虗對，險與平對，煩惱與菩提對，常與無常對，悲與害對，喜與瞋對，捨與慳對，進與退對，生與滅對，法身與色身對，化身與報身對；此是十九對也。”師言：“此三十六對法，若解用卽道，貫一切經法，出入卽離兩𨘢。自性動用，𠔏人言語，外於相離相，内於空離空。若全著相，卽長邪見；若全執空，卽長無明。執空之人有𧩂經，直言不用文字。既云不用文字，人亦不合語言。只此語言，便是文字之相。又云：‘直道不立文字。’卽此不立兩字，亦是文字。見人所說，便卽𧩂他言著文字。汝等須知，自迷猶可，又𧩂佛經。不要𧩂經，罪障無𢿘。若著相於外，而作法求眞；或廣立道場，說有無之過患。如是之人，累劫不得見性。但聽依法修行，又莫百物不思，而於道性窒礙。若聽說不修，令人反生邪𫝹。但依法修行，無住相法施。汝等若悟，依此說、依此用、依此行、依此作，卽不失本宗。若有人問汝義，問有將無對，問無將有對，問凡以聖對，問聖以凡對。二道相因，生中道義。如一問一對，餘問一依此作，卽不失理也。設有人問：‘何名爲闇？’答云：‘明是因，闇是緣，明沒卽闇。’以明顯闇，以闇顯明，來去相因，成中道義。餘問悉皆如此。汝等於後傳法，依此轉相敎授，勿失宗旨。”",
                    "zhushu": "",
                    "type": 2
                },
                {
                    "paragraph": "師於太極元年壬子，延和七月",
                    "zhushu": "是年五月攺延和，八月玄宗卽位方攺元先天，次年遂攺開元。他本作先天者非"
                },
                {
                    "paragraph": "命門人往𣂺州國恩寺建塔，仍令促工，次年夏末落成。七月一日，集徒衆曰：“吾至八月，欲離世間。汝等有疑，早須相問，爲汝破疑，令汝迷盡。吾若去後，無人敎汝。”法海等聞，悉皆涕泣。惟有神會，神情不動，亦無涕泣。師云：“神會小師卻得善不善等，毀譽不動，哀樂不生；餘者不得。𢿘年山中竟修何道？汝𫝆悲泣，爲憂阿誰？若憂吾不知去處，吾自知去處。吾若不知去處，終不預報於汝。汝等悲泣，蓋爲不知吾去處；若知吾去處，卽不合悲泣。法性本無生滅去來，汝等盡坐，吾與汝說一偈，名曰眞假動靜偈。汝等誦取此偈，與吾意同，依此修行，不失宗旨。”衆僧作禮，請師說偈。偈曰：",
                    "zhushu": "",
                    "type": 2
                },
                {
                    "paragraph": "“一切無有眞，不以見於眞，",
                    "zhushu": "",
                    "type": 2
                },
                {
                    "paragraph": "若見於眞者，是見盡非眞。",
                    "zhushu": "",
                    "type": 2
                },
                {
                    "paragraph": "若能自有眞，離假卽心眞，",
                    "zhushu": "",
                    "type": 2
                },
                {
                    "paragraph": "自心不離假，無眞何處眞？",
                    "zhushu": "",
                    "type": 2
                },
                {
                    "paragraph": "有情卽解動，無情卽不動，",
                    "zhushu": "",
                    "type": 2
                },
                {
                    "paragraph": "若修不動行，同無情不動。",
                    "zhushu": "",
                    "type": 2
                },
                {
                    "paragraph": "若覓眞不動，動上有不動，",
                    "zhushu": "",
                    "type": 2
                },
                {
                    "paragraph": "不動是不動，無情無佛種。",
                    "zhushu": "",
                    "type": 2
                },
                {
                    "paragraph": "能善分别相，第一義不動，",
                    "zhushu": "",
                    "type": 2
                },
                {
                    "paragraph": "但作如此見，卽是眞如用。",
                    "zhushu": "",
                    "type": 2
                },
                {
                    "paragraph": "報諸學道人，努力須用意，",
                    "zhushu": "",
                    "type": 2
                },
                {
                    "paragraph": "莫於大乘門，卻執生𣦸智。",
                    "zhushu": "",
                    "type": 2
                },
                {
                    "paragraph": "若言下相應，卽𠔏論佛義；",
                    "zhushu": "",
                    "type": 2
                },
                {
                    "paragraph": "若實不相應，合掌令歡喜。",
                    "zhushu": "",
                    "type": 2
                },
                {
                    "paragraph": "此宗本無諍，諍卽失道意，",
                    "zhushu": "",
                    "type": 2
                },
                {
                    "paragraph": "執逆諍法門，自性入生𣦸。”",
                    "zhushu": "",
                    "type": 2
                },
                {
                    "paragraph": "時，徒衆聞說偈已，暜皆作禮，竝體師意，各各攝心，依法修行，更不敢諍，乃知大師不久住世。法海上座，再拜問曰：“和尚入滅之後，衣法當付何人？”師曰：“吾於大梵寺說法，以至于𫝆抄錄流行，目曰‘法寶壇經’。汝等守護，逓相傳授。度諸羣生，但依此說，是名正法。𫝆爲汝等說法，不付其衣。蓋爲汝等信根淳熟，決定無疑，堪任大事。然據先祖𨔶磨大師付授偈意，衣不合傳。偈曰：",
                    "zhushu": "",
                    "type": 2
                },
                {
                    "paragraph": "“‘吾本來茲土，傳法救迷情，",
                    "zhushu": "",
                    "type": 2
                },
                {
                    "paragraph": "一蕐開五葉，結果自然成。’”",
                    "zhushu": "",
                    "type": 2
                },
                {
                    "paragraph": "師𢕒曰：“諸善知識！汝等各各淨心，聽吾說法。若欲成就種智，須𨔶一相三昧、一行三昧。若於一切處而不住相，於彼相中不生憎愛，亦無取捨，不𫝹利益成壞等事，安閒恬靜，虗融澹泊，此名一相三昧。若於一切處行住坐臥，純一直心，不動道場，眞成淨土，此名一行三昧。若人具二三昧，如地有種，含藏長養，成𤍨其實。一相一行，亦𠋩如是。我𫝆說法，猶如時雨，暜潤大地。汝等佛性，譬諸種子，遇玆霑洽，悉得發生。承吾旨者，決獲菩提。依吾行者，定證妙果。聽吾偈曰：",
                    "zhushu": "",
                    "type": 2
                },
                {
                    "paragraph": "“心地含諸種，暜雨悉皆萌，",
                    "zhushu": "",
                    "type": 2
                },
                {
                    "paragraph": "頓悟蕐情己，菩提果自成。”",
                    "zhushu": "",
                    "type": 2
                },
                {
                    "paragraph": "師說偈已，曰：“其法無二，其心亦然。其道淸淨，亦無諸相，汝等愼勿觀靜及空其心。此心本淨，無可取捨。各自努力，隨緣好去。”𫝃時徒衆作禮而退。",
                    "zhushu": "",
                    "type": 2
                },
                {
                    "paragraph": "大師，七月八日忽謂門人曰：“吾欲歸𣂺州，汝等速理舟楫。”大衆哀畱甚堅。師曰：“諸佛出現，猶示涅槃。有來必去，理亦常然。吾此形骸，歸必有所。”衆曰：“師從此去，早晩可囘。”師曰：“葉落歸根，來時無口。”又問曰：“正法𦕨藏，傳付何人？”師曰：“有道者得，無心者通。”又問：“後莫有難否？”師曰：“吾滅後五六年，當有一人來取吾𩠐。聽吾記曰：‘頭上養𧡿，口裏須餐，遇滿之難，楊柳爲官。’”又云：“吾去七十年，有二菩薩從東方來，一出家、一在家。同時興化，建立吾宗，締緝伽藍，昌隆法嗣。”問曰：“未知從上佛祖應現已來，傳授幾代？願垂開示。”師云：“古佛應世已無𢿘量，不可計也。𫝆以七佛爲始，過去莊嚴劫，毗婆尸佛、尸𣓪佛、毗舍浮佛；𫝆賢劫，拘畱孫佛、拘𨙻含牟尼佛、迦葉佛、釋迦文佛。是爲七佛。",
                    "zhushu": "",
                    "type": 2
                },
                {
                    "paragraph": "“已上七佛，𫝆以釋迦文佛𩠐傳。",
                    "zhushu": "",
                    "type": 2
                },
                {
                    "paragraph": "第一摩訶迦葉尊者、",
                    "zhushu": "",
                    "type": 2
                },
                {
                    "paragraph": "第二阿難尊者、",
                    "zhushu": "",
                    "type": 2
                },
                {
                    "paragraph": "第三商𨙻和修尊者、",
                    "zhushu": "",
                    "type": 2
                },
                {
                    "paragraph": "第四優波毱多尊者、",
                    "zhushu": "",
                    "type": 2
                },
                {
                    "paragraph": "第五提多迦尊者、",
                    "zhushu": "",
                    "type": 2
                },
                {
                    "paragraph": "第六彌𨖓迦尊者、",
                    "zhushu": "",
                    "type": 2
                },
                {
                    "paragraph": "第七婆須蜜多尊者、",
                    "zhushu": "",
                    "type": 2
                },
                {
                    "paragraph": "第八佛馱難提尊者、",
                    "zhushu": "",
                    "type": 2
                },
                {
                    "paragraph": "第九伏馱蜜多尊者、",
                    "zhushu": "",
                    "type": 2
                },
                {
                    "paragraph": "第十脇尊者、",
                    "zhushu": "",
                    "type": 2
                },
                {
                    "paragraph": "十一冨𨙻夜奢尊者、",
                    "zhushu": "",
                    "type": 2
                },
                {
                    "paragraph": "十二馬鳴大士、",
                    "zhushu": "",
                    "type": 2
                },
                {
                    "paragraph": "十三迦毗摩𦌴尊者、",
                    "zhushu": "",
                    "type": 2
                },
                {
                    "paragraph": "十四龍樹大士、",
                    "zhushu": "",
                    "type": 2
                },
                {
                    "paragraph": "十五迦𨙻提婆尊者、",
                    "zhushu": "",
                    "type": 2
                },
                {
                    "paragraph": "十六𦌴睺𦌴多尊者、",
                    "zhushu": "",
                    "type": 2
                },
                {
                    "paragraph": "十七僧伽難提尊者、",
                    "zhushu": "",
                    "type": 2
                },
                {
                    "paragraph": "十八伽耶舍多尊者、",
                    "zhushu": "",
                    "type": 2
                },
                {
                    "paragraph": "十九鳩摩𦌴多尊者、",
                    "zhushu": "",
                    "type": 2
                },
                {
                    "paragraph": "二十闍耶多尊者、",
                    "zhushu": "",
                    "type": 2
                },
                {
                    "paragraph": "二十一婆修盤頭尊者、",
                    "zhushu": "",
                    "type": 2
                },
                {
                    "paragraph": "二十二摩拏𦌴尊者、",
                    "zhushu": "",
                    "type": 2
                },
                {
                    "paragraph": "二十三鶴勒𨙻尊者、",
                    "zhushu": "",
                    "type": 2
                },
                {
                    "paragraph": "二十四師子尊者、",
                    "zhushu": "",
                    "type": 2
                },
                {
                    "paragraph": "二十五婆舍斯多尊者、",
                    "zhushu": "",
                    "type": 2
                },
                {
                    "paragraph": "二十六不如蜜多尊者、",
                    "zhushu": "",
                    "type": 2
                },
                {
                    "paragraph": "二十七般若多𦌴尊者、",
                    "zhushu": "",
                    "type": 2
                },
                {
                    "paragraph": "二十八菩提𨔶磨尊者此土是爲初祖、",
                    "zhushu": "",
                    "type": 2
                },
                {
                    "paragraph": "二十九慧可大師、",
                    "zhushu": "",
                    "type": 2
                },
                {
                    "paragraph": "三十僧璨大師、",
                    "zhushu": "",
                    "type": 2
                },
                {
                    "paragraph": "三十一道信大師、",
                    "zhushu": "",
                    "type": 2
                },
                {
                    "paragraph": "三十二弘忍大師。",
                    "zhushu": "",
                    "type": 2
                },
                {
                    "paragraph": "“惠能是爲三十三祖。從上諸祖，各有禀承。汝等向後，逓代流傳毋令乖誤。”",
                    "zhushu": "",
                    "type": 2
                },
                {
                    "paragraph": "大師，先天二年癸丑歲八月初三日",
                    "zhushu": "是年十二月攺元開元"
                },
                {
                    "paragraph": "，於國恩寺齋罷，謂諸徒衆曰：“汝等各依位坐，吾與汝别。”法海白言：“和尚！畱何敎法，令後代迷人得見佛性？”師言：“汝等諦聽！後代迷人，若識衆生，卽是佛性；若不識衆生，萬劫覓佛難逢。吾𫝆敎汝。識自心衆生，見自心佛性。欲求見佛，但識衆生。只爲衆生迷佛，非是佛迷衆生。自性若悟，衆生是佛；自性若迷，佛是衆生。自性平等，衆生是佛；自性邪險，佛是衆生。汝等心若險曲，卽佛在衆生中；一𫝹平直。卽是衆生成佛。我心自有佛，自佛是眞佛。自若無佛心，何處求眞佛？汝等自心是佛，更莫狐疑。外無一物而能建立，皆是本心生萬種法。故經云：‘心生種種法生，心滅種種法滅。’吾𫝆畱一偈與汝等别，名自性眞佛偈。後代之人，識此偈意，自見本心，自成佛道。偈曰：",
                    "zhushu": "",
                    "type": 2
                },
                {
                    "paragraph": "“眞如自性是眞佛，邪見三毒是魔王，",
                    "zhushu": "",
                    "type": 2
                },
                {
                    "paragraph": "邪迷之時魔在舍，正見之時佛在堂。",
                    "zhushu": "",
                    "type": 2
                },
                {
                    "paragraph": "性中邪見三毒生，卽是魔王來住舍，",
                    "zhushu": "",
                    "type": 2
                },
                {
                    "paragraph": "正見自除三毒心，魔𠮓成佛眞無假。",
                    "zhushu": "",
                    "type": 2
                },
                {
                    "paragraph": "法身報身及化身，三身本來是一身，",
                    "zhushu": "",
                    "type": 2
                },
                {
                    "paragraph": "若向性中能自見，卽是成佛菩提因。",
                    "zhushu": "",
                    "type": 2
                },
                {
                    "paragraph": "本從化身生淨性，淨性常在化身中，",
                    "zhushu": "",
                    "type": 2
                },
                {
                    "paragraph": "性使化身行正道，當來圓滿眞無竆。",
                    "zhushu": "",
                    "type": 2
                },
                {
                    "paragraph": "婬性本是淨性因，除婬卽是淨性身，",
                    "zhushu": "",
                    "type": 2
                },
                {
                    "paragraph": "性中各自離五欲，見性刹𨙻卽是眞。",
                    "zhushu": "",
                    "type": 2
                },
                {
                    "paragraph": "𫝆生若遇頓敎門，忽悟自性見世尊，",
                    "zhushu": "",
                    "type": 2
                },
                {
                    "paragraph": "若欲修行覓作佛，不知何處擬求眞？",
                    "zhushu": "",
                    "type": 2
                },
                {
                    "paragraph": "若能心中自見眞，有眞卽是成佛因，",
                    "zhushu": "",
                    "type": 2
                },
                {
                    "paragraph": "不見自性外覓佛，起心總是大癡人。",
                    "zhushu": "",
                    "type": 2
                },
                {
                    "paragraph": "頓敎法門𫝆己畱，救度世人須自修，",
                    "zhushu": "",
                    "type": 2
                },
                {
                    "paragraph": "報汝當來學道者，不作此見大悠悠。”",
                    "zhushu": "",
                    "type": 2
                },
                {
                    "paragraph": "師說偈已，告曰：“汝等好住。吾滅度後，莫作世情悲泣雨淚，受人弔問、身著孝服，非吾弟子，亦非正法。但識自本心，見自本性，無動無靜，無生無滅，無去無來，無是無非，無住無往。恐汝等心迷，不會吾意，𫝆再囑汝，令汝見性。吾滅度後，依此修行，如吾在日；若違吾敎，縱吾在世，亦無有益。”𠋩說偈曰：",
                    "zhushu": "",
                    "type": 2
                },
                {
                    "paragraph": "“兀兀不修善，騰騰不造惡，",
                    "zhushu": "",
                    "type": 2
                },
                {
                    "paragraph": "寂寂斷見聞，蕩蕩心無著。”",
                    "zhushu": "",
                    "type": 2
                },
                {
                    "paragraph": "師說偈已，端坐至三更，忽謂門人曰：“吾行矣！”奄然遷化。于時異香滿室，白虹屬地，林木𠮓白，禽獸哀鳴。十一月，廣韶新三郡官僚，洎門人僧俗，爭迎眞身，莫決所之。乃焚香禱曰：“香煙指處，師所歸焉。”時香煙直貫曹溪。十一月十三日，遷神龕併所傳衣鉢而囘。次年七月出龕，弟子方辯以香泥上之，門人憶𫝹取首之記，仍以鐵葉漆布固護師頸入塔。忽於塔内白光出現，直上衝天，三日始散。韶州奏聞，奉𭣴立碑，紀師道行。",
                    "zhushu": ""
                },
                {
                    "paragraph": "師春秋七十有六，年二十四傳衣，三十九祝髪，說法利生三十七載，嗣法四十三人，悟道超凡者莫知其𢿘。𨔶磨所傳信衣",
                    "zhushu": "西域屈眴布也"
                },
                {
                    "paragraph": "，中宗賜磨衲寶鉢，及方辯塑師眞相，并道具，永鎭寶林道場。畱傳壇經以顯宗旨，興隆三寶，暜利羣生者。",
                    "zhushu": "",
                    "type": 2
                },
                {
                    "paragraph": "六祖大師法寶壇經",
                    "zhushu": "終"
                }
            ]
        },
        {
            "name": "六祖大師緣起外紀",
            "paragraphs": [
                {
                    "paragraph": "六祖大師緣起外紀",
                    "zhushu": "",
                    "type": 1
                },
                {
                    "paragraph": "大師名惠能，父盧氏，諱行瑫，唐武德三年九月，左官𣂺州。母李氏，先夢庭前白蕐競發，白鶴雙飛，異香滿室，覺而有娠。遂潔誠齋戒，懷妊六年師乃生焉，唐貞觀十二年戊戌歲二月八日子時也。",
                    "zhushu": ""
                },
                {
                    "paragraph": "峕毫光騰空，香氣芬馥。黎明有二僧造謁，謂師之父曰：“夜來生兒，專爲安名，可上惠下能也。”父曰：“何名惠能？”僧曰：“惠者以法惠濟衆生，能者能作佛事。”言𭺾而出，不知所之。師不飮母乳，遇夜神人灌以甘露。三歲父𠷔，葬於宅畔。母守志鞠養，既長鬻薪供母。年二十有四，聞經有省。往黃梅參禮，五祖器之，付衣法，令嗣祖位，時龍朔元年辛酉歲也。",
                    "zhushu": ""
                },
                {
                    "paragraph": "南歸隱遯，至儀鳳元年丙子正月八日，會印宗法師詰論玄奧，印宗悟契師旨。是月十五日，暜會四衆爲師薙𩬊。二月八日，集諸名德授具足戒。西京智光律師爲授戒師，蘇州慧靜律師爲羯磨，荆州通應律師爲敎授，中天耆多𦌴律師爲說戒，西國蜜多三藏爲證戒。其戒壇乃宋朝求𨙻跋陁𦌴三藏創建，立碑曰：“後當有肉身菩薩於此授戒。”又梁天監元年，智藥三藏自西竺國航海而來，將彼土菩提樹一株植此壇畔，亦預誌曰：“後一百七十年，有肉身菩薩，於此樹下開演上乘度無量衆，眞傳佛心印之法主也。”師至是祝髪受戒，及與四衆開示單傳之旨，一如昔讖",
                    "zhushu": "梁天監元年壬午歲，至唐儀鳳元年丙子，得一百七十五年。"
                },
                {
                    "paragraph": "次年春，師辤衆歸寶林，印宗與緇白送者千餘人，直至曹溪。時荆州通應律師，與學者𢿘百人依師而住。師至曹溪寶林，覩堂宇湫隘，不足容衆，欲廣之。遂謁里人陳亞僊曰：“老僧欲就檀越求坐具地，得不？”僊曰：“和尚坐具幾許闊？”祖出坐具示之，亞僊唯然。祖以坐具一展，盡𦋇曹溪四境，四天王現身坐鎭四方。𫝆寺境有天王嶺，因玆而名。僊曰：“知和尚法力廣大，但吾高祖墳墓竝在此地，他日造塔，幸望存畱，餘願盡捨永爲寶坊。然此地乃生龍白𧰼來脈，只可平天，不可平地。”寺後營建，一依其言。師遊境内山水勝處，輙憩止，遂成蘭若一十三所。𫝆曰蕐果院，隷籍寺門。其寶林道場，亦先是西國智藥三藏自南海經曹溪口，掬水而飮，香美，異之。謂其徒曰：“此水與西天之水無别，溪源上必有勝地，堪爲蘭若。”隨流至源上，四顧山水囘環，峯巒奇秀，歎曰：“宛如西天寶林山也。”乃謂曹侯村居民曰：“可於此山建一梵刹，一百七十年後，當有無上法寶於此演化，得道者如林，冝號寶林。”時韶州牧侯敬中，以其言具表聞奏，上可其請，賜寶林爲額，遂成梵宮，落成於梁天監三年。寺殿前有潭一所，龍常出沒其間，觸橈林木。一日現形甚巨，波浪洶湧，雲霧陰翳，徒衆皆懼。師叱之曰：“你只能現大身，不能現小身，若爲神龍，當能𠮓化以小現大、以大現小也。”其龍忽沒，俄頃𢕒現小身躍出潭面，師展鉢試之曰：“你且不敢入老僧鉢盂裏。”龍乃游揚至前，師以鉢臽之，龍不能動。師持鉢堂上，與龍說法，龍遂蛻骨而去。其骨長可七寸，𩠐尾𧢲足皆具，畱傳寺門。師後以土石堙其潭，𫝆殿前左側有鐵塔鎭處是也。",
                    "zhushu": "",
                    "type": 2
                },
                {
                    "paragraph": "師墜腰石鐫龍朔元年盧居士誌八字，此石𫝆存黃梅東禪。又唐王維右丞，爲神會大師作祖師記云：“師混勞侶積十六載，會印宗講經，因爲削𩬊。”又桺宗元剌史，作祖師諡號碑云：“師受信具，遯隱南海上十六年。度其可行，乃居曹溪爲人師。”又張商英丞相，作五祖記云：“五祖演化於黃梅縣之東禪院，蓋其便於將母。龍朔元年，以衣法付六祖己，散衆入東山結庵。有居人馮茂，以山施師爲道場焉。”以此攷之，則師至黃梅傳受五祖衣法，實龍朔元年辛酉歲。至儀鳳丙子，得一十六年，師方至法性祝髪。他本或作師咸亯中至黃梅，恐非。",
                    "zhushu": ""
                }
            ]
        },
        {
            "name": "歷朝崇奉事蹟",
            "paragraphs": [
                {
                    "paragraph": "歷朝崇奉事蹟",
                    "zhushu": "",
                    "type": 1
                },
                {
                    "paragraph": "唐憲宗𦤃帝，諡大師曰大鑒禪師。",
                    "zhushu": "",
                    "type": 2
                },
                {
                    "paragraph": "宋太宗𦤃帝，加諡大鑒眞空禪師，詔𣂺師塔曰太平興國之塔。",
                    "zhushu": "",
                    "type": 2
                },
                {
                    "paragraph": "宋仁宗𦤃帝，天聖十年迎師眞身及衣鉢入大内供養，加諡大鑒眞空暜覺禪師。",
                    "zhushu": "",
                    "type": 2
                },
                {
                    "paragraph": "宋神宗𦤃帝，加諡大鑒眞空暜覺圓明禪師。具見晏元獻公碑記。",
                    "zhushu": ""
                }
            ]
        },
        {
            "name": "賜諡大鑒禪師碑",
            "paragraphs": [
                {
                    "paragraph": "賜諡大鑒禪師碑",
                    "zhushu": "𬂪宗元撰",
                    "type": 1
                },
                {
                    "paragraph": "扶風公廉，問嶺南三年，以佛氏第六祖，未有稱號，䟽聞于上。詔諡大鑒禪師，塔曰靈𤋜之塔。元和十年十月十三日，下尚書祠部符到都府，公命部吏洎州司功掾告于其祠。幢蓋鐘鼓增山盈谷，萬人咸會，若聞鬼神。其時學者千有餘人，莫不欣踴奮厲，如師𠋩生；則又感悼涕慕，如師始亡。因言曰：",
                    "zhushu": ""
                },
                {
                    "paragraph": "自有生物，則好鬭奪相賊殺，𠷔其本實，誖乖淫流，莫克返于初。孔子無大位，沒以餘言持世，更楊、墨、黃老益襍，其術分裂。而吾浮圖說後出，推離還源，合所謂生而靜者。梁氏好作有爲，師𨔶磨譏之，空術益顯。六傳至大鑒。大鑒始以能勞苦服役，一聽其言，言希以究。師用感動，遂受信具。遯隱南海上，人無聞知，又十六年。度其可行，乃居曹溪爲人師。會學者來，𠹉𢿘千人。其道以無爲爲有，以空洞爲寔，以廣大不蕩爲歸。其敎人，始以性善、終以性善，不假耘鋤，本其靜矣。中宗聞名，使幸臣再徴，不能致，取其言以爲心術。其說具在。𫝆布天下，凡言禪皆本曹溪。大鑒去世百有六年，凡治廣部，而以名聞者以十𢿘，莫能揭其號。乃𫝆始告天子，得大諡。豐佐吾道，其可無辭？公始立朝，以儒重剌䖍州、都護安南，由海中大蠻夷，連身毒之西，浮舶聽命，咸被公德，受旂纛節㦸，來莅南海，屬國如林，不殺不怒，人畏無噩，允克光于有仁，昭列大鑒莫如公，冝其徒之老。乃易石于宇下，使來謁辭。其辭曰：",
                    "zhushu": "",
                    "type": 2
                },
                {
                    "paragraph": "𨔶摩乾乾，傳佛語心，六承其授，大鑒是臨。勞勤專默，終挹于深，抱其信器，行海之陰。其道爰施，在溪之曹，庬合猥附，不夷其高。傳告咸陳，惟道之襃，生而性善，在物而具。荒流奔軼，乃萬其𧼈，匪思愈亂，匪覺滋誤。由師内鑒，咸獲于素，不植乎根，不耘乎苗。中一外融，有粹孔昭，在帝中宗，聘言于朝。陰翊王度，𠈷人逍遙，越百有六祀，號諡不紀。由扶風公，告𫝆天子，尚書既𠋩大行，乃誄光于南土。其法再起，厥徒萬億，同悼齊喜。惟師化所被洎，扶風公所履，咸戴天子。天子休命，嘉公德美，溢于海夷，浮圖是視。師以仁傳，公以仁理，謁辭圖堅，永𠉥不已。",
                    "zhushu": ""
                }
            ]
        },
        {
            "name": "大鑒禪師碑",
            "paragraphs": [
                {
                    "paragraph": "大鑒禪師碑",
                    "zhushu": "并佛衣銘，俱𭄘禹錫撰",
                    "type": 1
                },
                {
                    "paragraph": "元和十年某月日，詔書追襃曹溪第六祖能公，諡曰大鑒。寔廣州牧馬總以䟽聞，繇是可其奏，尚道以尊名，同歸善善，不隔異敎。一字之襃，蕐夷孔懷，得其所故也。馬公敬其事且謹，始以垂後，遂咨於文雄。𫝆桺州剌史河東柳君爲前碑，後三年有僧道琳，率其徒由曹溪來，且曰：“願立第二碑，學者志也。”維如來滅後，中五百歲，而摩騰、竺法蘭，以經來蕐，人始聞其言，猶夫重昬之見曶𤕤。後五百歲，而𨔶摩以法來蕐，人始傳其心，猶夫昧旦之覩白日。自𨔶摩六傳至大鑒，如貫意珠，有先後而無同異。世之言眞宗者，所謂頓門。初𨔶摩與佛衣俱來，得道傳付以爲眞印。至大鑒置而不傳，豈以是爲筌蹄邪？芻狗邪？將人人之莫已若而不若置之邪？吾不得而知也。",
                    "zhushu": ""
                },
                {
                    "paragraph": "按大鑒生𣂺州，三十出家，四十七年而沒，百有六年而諡。始自蘄之東山，從第五師得授記以歸。中宗使中貴人再徴，不奉詔。第以言爲貢，上敬行之。銘曰：",
                    "zhushu": "",
                    "type": 2
                },
                {
                    "paragraph": "至人之生，無有種𩔖，同人者形，出人者智。蠢蠢南裔，降生傑異，父乾母坤，獨肖元氣。一言頓悟，不踐初地，五師相承，授以寶器。宴坐曹溪，世號南宗，學徒爰來，如水之東。飮以妙藥，差其瘖聾，詔不能致，許爲法雄。去佛日遠，羣言積億，著空執有，各走其域。我立眞筌，揭起南國，無修而修，無得而得。能使學者，還其天識，如黑而迷，仰目𠦁極。得之自然，竟不可傳，口傳手付，則礙於有。畱衣空堂，得者天授。",
                    "zhushu": ""
                }
            ]
        },
        {
            "name": "佛衣銘",
            "paragraphs": [
                {
                    "paragraph": "佛衣銘",
                    "zhushu": "并引",
                    "type": 1
                },
                {
                    "paragraph": "吾既爲僧琳撰曹溪第二碑，且思所以辯六祖置衣不傳之旨，作佛衣銘。曰：",
                    "zhushu": "",
                    "type": 2
                },
                {
                    "paragraph": "佛言不行，佛衣乃爭，忽近貴遠，古𫝆常情。尼父之生，土無一里，夢奠之後，履存千祀。惟昔有梁，如𧰼之狂，𨔶摩救世，來爲醫王。以言不痊，因物乃遷，如執符節，行乎𠋩關。民不知官，望車而畏，俗不知佛，得衣爲貴。壊色之衣，道不在玆，由之信道，所以爲寶。六祖未彰，其岀也微，既還狼荒，憬俗蚩蚩。不有信器，衆生曷歸，是開便門，非止傳衣。初必有終，傳豈無已，物必歸盡，衣胡久恃。先終知終，用乃不竆。我道不朽，衣於何有，其用已陳，𠅩非芻狗。",
                    "zhushu": "",
                    "type": 2
                },
                {
                    "paragraph": "師入塔後，至開元十年壬戌八月三日，夜半忽聞塔中如拽鐵索聲。衆僧驚起，見一孝子從塔中走出，尋見師頸有傷，具以賊事聞于州縣。縣令楊侃、剌史柳無忝，得牒切加擒捉。五日於石角村捕得賊人，送韶州鞠問。云：“姓張名淨滿，汝州梁縣人。於洪州開元寺，受𣂺𦌴僧金大悲錢二十千，令取六祖大師𩠐，歸海東供養。”柳守聞狀，未卽加刑，乃躳至曹溪，問師上足令韜曰：“如何處斷？”韜曰：“若以國法論，理須誅夷。但以佛敎慈悲冤𧡿平等，況彼求欲供養，罪可恕矣。”柳守加歎曰：“始知佛門廣大。”遂赦之。",
                    "zhushu": ""
                },
                {
                    "paragraph": "上元元年，肅宗遣使，就請師衣鉢歸内供養。至永泰元年五月五日，代宗夢六祖大師請衣鉢，七日𭣴剌史楊緘云：“朕夢感能禪師請傳衣袈裟卻歸曹溪，𫝆遣鎭國大將軍劉崇景，頂戴而送。朕謂之國寶，卿可於本寺如法安置，專令僧衆𧡿承宗旨者𡃫加守護，勿令遺墜。”後或爲人偸竊，皆不遠而獲。如是者𢿘四。憲宗諡大鑒禪師，塔曰元和靈𤋜。其餘事蹟，係載唐尚書王維、剌史柳宗元、剌史劉禹錫等碑。守塔沙門令韜錄。",
                    "zhushu": ""
                }
            ]
        },
        {
            "name": "跋",
            "paragraphs": [
                {
                    "paragraph": "跋",
                    "zhushu": "",
                    "type": 1
                },
                {
                    "paragraph": "六祖大師平昔所說之法，皆大乘圓頓之旨，故目之曰經。其言近指遠，詞坦義明，誦者各有所獲。明敎嵩公常讚云：天機利者得其深，天機鈍者得其淺。誠哉言也！余初入道，有感於斯，續見三本不同，互有得失，其板亦已漫滅，因取其本校讎，訛者正之，略者詳之，𠋩增入弟子請益機緣，𢉙幾學者得盡曹溪之旨。按察使雲公從龍深造此道，一日過山房，睹余所編，謂得壇經之大全，慨然命工鋟梓，顓爲流通，使曹溪一派不至斷絕。或曰：達磨不立文字，直指人心，見性成佛。盧祖六葉正傳，又安用是文字哉？余曰：此經非文字也，𨔶磨單傳直指之指也。南嶽、靑原諸大老，𠹉因是指以明其心，𢕒以之明馬祖、石頭諸子之心。𫝆之禪宗流布天下，皆本是指，而𫝆而後，豈無因是指而明心見性者耶？問者唯唯，再拜謝曰：予不敏，請併書于經末，以詔來者。",
                    "zhushu": ""
                },
                {
                    "paragraph": "至元辛卯夏，南海釋宗寶跋。",
                    "zhushu": "",
                    "type": 2
                },
                {
                    "paragraph": "附錄",
                    "zhushu": "終",
                    "type": 2
                },
                {
                    "paragraph": "四明東湖沙門眞源號𠑽庵刻六祖大師壇經乙卷計字二萬六千四百三十四箇該銀一十三兩二錢一分武林釋大能對長洲徐普書進賢洪以忠刻萬曆己酉歲春三月徑山寂照庵識",
                    "zhushu": ""
                }
            ]
        }
    ]
}