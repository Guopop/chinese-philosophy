{
    "name": "文心雕龍",
    "author": "南北朝・刘勰",
    "loadChapterCount": 7,
    "hasZhushu": false,
    "chapters": [
        {
            "name": "原道第一",
            "paragraphs": [
                {
                    "paragraph": "原道第一",
                    "zhushu": "",
                    "type": 1
                },
                {
                    "paragraph": "文之爲德也大矣，與天地並生者何哉？夫玄黄色雜，方圓體分，日月疊璧，以垂麗天之象；山川煥綺，以鋪理地之形。此盖道之文也。仰觀吐曜，俯察含章，高卑定位，故兩儀旣生矣。惟人參之，性靈所鍾，是謂三才，爲五行之秀，人實天地之心生。心生而言立，言立而文明。自然之道也。傍及萬品，動植皆文。龍鳯以藻繪呈瑞，虎豹以炳蔚凝姿。雲霞雕色，有踰畫工之妙；草木賁華，無待錦匠之奇。夫豈外飾，盖自然耳。至於林籟結響，調如竽瑟；泉石激韻，和若球鍠。故形立則章成矣，聲發則文生矣。夫以無識之物，鬱然有彩，有心之噐，其無文歟？",
                    "zhushu": ""
                },
                {
                    "paragraph": "人文之元，肇自太極，幽讚神明，易象惟先。庖犧畫其始，仲尼翼其終，而乾坤兩位，獨制文言。言之文也，天地之心哉。若廼，河圖孕乎八卦，洛書韞乎九疇，玉版金鏤之實，丹文綠牒之華，誰其尸之？亦神理而巳。自鳥迹代繩，文字始炳，炎皥遺事，紀在三墳，而年世渺邈，聲采靡追，唐虞文章，則煥乎始盛。元首載歌，旣發吟詠之志；益稷陳謀，亦垂敷奏之風。夏后氏興，業峻鴻績，九序惟歌，勲德彌縟。逮及啇周，文勝其質，雅頌所被，英華日新。文王患憂，繇辭炳曜，符采複隱，精義堅深。重以公旦多材，褥其徽烈，剬詩緝頌，斧藻羣言。至夫子繼聖，獨秀前哲，鎔鈞六經，必金聲而玉振。雕琢情性，組織辭令，木鐸啓而千里應，席珍流而萬世響，寫天地之輝光，曉生民之耳目矣。",
                    "zhushu": ""
                },
                {
                    "paragraph": "爰自風姓，曁于孔氏，玄聖創典，素王述訓，莫不原道心，裁文章，研神理而設教，取象乎河洛，問數乎蓍龜，觀天文以極變，察人文以成化。然後能經緯區宇，彌綸彛憲，發輝事業，彪炳辭義。故知道㳂聖以垂文，聖因文而明道，旁通而無涯，日用而不匱。易曰：鼓天下之動存乎辭。辭之所以能鼓天下者，廼道之文也。",
                    "zhushu": "",
                    "type": 2
                },
                {
                    "paragraph": "贊曰：道心惟微，神理設教。光采玄聖，炳耀仁孝。龍圖獻體，龜書呈貌。天文斯觀，民胥以傚。",
                    "zhushu": ""
                }
            ]
        },
        {
            "name": "徵聖第二",
            "paragraphs": [
                {
                    "paragraph": "徵聖第二",
                    "zhushu": "",
                    "type": 1
                },
                {
                    "paragraph": "夫作者曰聖，述者曰明。陶鑄性情，功在上哲。夫子文章，可得而聞，則聖人之情，見乎文辭矣。先王聖化，布在方冊；夫子風采，溢于格言。是以逺稱唐世，則煥乎爲盛；近褒周代，則郁哉可從。此政化貴文之徵也。鄭伯入陳，以立辭爲功；宋置折爼，以多方舉禮，此事蹟貴文之徵也。褒美子產，則云言以足志，文以足言；泛論君子，則云情欲信，辭欲巧。此修身貴文之徵也。然則忠足而言文，情信而辭巧，廼含章之玉牒，秉文之金科矣。夫鑒周日月，妙極機神，文成規矩，思合符契。或簡言以逹㫖，或博文以該情，或明理以立體，或隱義以藏用。故春秋一字以褒貶，喪服舉輕以包重，此簡言以逹㫖也。邠詩聯章以積句，儒行縟說以繁辭，此博文以該情也。書契斷决以象夬，文章昭晰以象離，此明理以立體也。四象精義以曲隱，五例微辭以婉晦，此隱義以藏用也。故知繁略殊形，隱顯異術，抑引隨時，變通㑹適，徵之孔周，則文有師矣。",
                    "zhushu": ""
                },
                {
                    "paragraph": "是以政論文，必徵於聖，必宗於經。易稱辨物正言，斷辭則備。書云：辭尚體要，弗惟好異。故知正言所以立辨，體要所以成辭。辭成無好異之尤，辨立有斷辭之義。雖精義曲隱，無傷其正言；微辭婉晦，不害其體要。體要與㣲辭偕通，正言共精義並用，聖人之文章，亦可見也。顏闔以爲仲尼飾羽而畫，徒事華辭，雖欲此言聖，弗可得巳。然則聖文之雅麗，固衘華而佩實者也。天道難聞，猶或鑽仰，文章可見，胡寜勿思。若徵聖立言，則文其庶矣。",
                    "zhushu": "",
                    "type": 2
                },
                {
                    "paragraph": "贊曰：妙極生知，𧇋哲惟宰，精理爲文，秀氣成采。鑒懸日月，辭富山海，百齡影徂，千載心在。",
                    "zhushu": ""
                }
            ]
        },
        {
            "name": "宗經第三",
            "paragraphs": [
                {
                    "paragraph": "宗經第三",
                    "zhushu": "",
                    "type": 1
                },
                {
                    "paragraph": "三極彜訓，其書言經。經也者，恒久之至道，不刋之鴻教也。故象天地，效鬼神，參物序，制人紀，洞性靈之奥區，極文章之骨髓者也。皇世三墳，帝代五典，重以八索，申以九丘。歲歷綿曖，條流紛糅。自夫子刋述，而大寳咸耀。於是易張十翼，書標七觀，詩列四始，禮正五經，春秋五例，義旣極乎性情，辭亦匠於文理。故能開學養正，昭明有融。然而道心惟微，聖謀卓絶，墻宇重峻，而吐納自深，譬萬鈞之洪鍾，無錚錚之細響矣。易惟談天，人神致用。故繫稱㫖遠辭高，言中事隱，韋編三絶，固哲人之驪淵也。書實記言，而詁訓茫昧，通乎爾雅，則文意曉然。故子夏歎書，昭昭若日月之明，離離如星辰之行，言昭灼也。詩主言志，詁訓同書，摛風裁興，藻辭譎喩，溫柔在誦，敢最附深衷矣。禮記立體，據事剬範，章條纎曲，一字見義。五石六鷁，以詳略成文，雉門兩觀，以先後顯㫖。其婉章志晦，諒以邃矣。尚書則覽文如詭，而㝷理卽暢；春秋則觀辭立曉，而訪義方隱。此聖人之殊致，表裏之異體者也。",
                    "zhushu": ""
                },
                {
                    "paragraph": "至根柢槃深，枝葉峻茂，辭約而㫖豐，事近而喻逺，是以徃者雖舊，餘味日新，後進追取而非曉，前脩文用而未先，可謂太山徧雨，河潤千里者也。",
                    "zhushu": ""
                },
                {
                    "paragraph": "故論說辭序，則易統其首；詔策章奏，則書發其源；賦頌謌讚，則詩立其本；銘誄箴祝，則禮總其端；紀傳銘檄，則春秋爲根。並窮高以樹表，極遠以啓疆，所以百家騰躍，終入環内者也。若禀經以製式，酌雅以富言，是仰山而鑄銅，煑海而爲鹽也。故文能宗經，體有六義：一則情深而不詭，二則風淸而不雜，三則事信而不誕，四則義直而不囘，五則體約而不蕪，六則文麗而不淫。楊子比雕玉以作噐，謂五經之含文也。夫文以行立，行以文傳，四教所先，符采相濟。勵德樹聲，莫不師聖，而建言脩辭，鮮克宗經。是以楚艶漢侈，流弊不還，正末歸本，不其懿歟？",
                    "zhushu": "",
                    "type": 2
                },
                {
                    "paragraph": "贊曰：三極彛道，訓深稽古。致化歸一，分教斯五。性靈鎔匠，文章奥府。淵哉鑠乎，羣言之祖。",
                    "zhushu": ""
                }
            ]
        },
        {
            "name": "正緯第四",
            "paragraphs": [
                {
                    "paragraph": "正緯第四",
                    "zhushu": "",
                    "type": 1
                },
                {
                    "paragraph": "夫神道闡幽，天命㣲顯。馬龍出而大易興，神龜見而洪範燿。故繫辭稱河出圖，洛出書，聖人則之。斯之謂也。但世夐文隱，好生矯誕，眞雖存矣，僞亦憑焉。",
                    "zhushu": ""
                },
                {
                    "paragraph": "夫六經彪炳，而緯候稠疊，孝論昭哲，而鉤䜟葳㽔。按經驗緯，其僞有四。蓋緯之成經，其猶織綜絲麻，不雜布帛，乃成。今經正緯竒，倍擿千里，其僞一矣。經顯，聖訓也；緯隱，神教也。聖訓宜廣，神教宜約。而今緯多於經，神理更繁，其僞二矣。有命自天，廼稱符䜟，而八十一篇皆託於孔子，則是堯造綠圖，昌制丹書，其僞三矣。啇周以前，圖錄頻見，春秋之末，羣經方備。先緯後經，體乖織綜，其僞四矣。僞旣倍摘，則義異自明，經足訓矣，緯何豫焉？",
                    "zhushu": ""
                },
                {
                    "paragraph": "原夫圖錄之見，廼昊天休命，事以瑞聖，義非配經。故河不出圖，夫子有歎，如或可造，無勞喟然。昔康王河圖，陳於東序，故知前世符命，歷代寳傳，仲尼所撰，序錄而巳。於是伎數之士，附以詭術，或說隂陽，或序災異，若鳥鳴似語，䖝葉成字，篇條滋蔓，必假孔氏。通儒討覈，謂起哀、平，東序祕寳，朱紫亂矣。至於光武之世，篤信斯術，風化所靡，學者比肩。沛獻集緯以通經，曹褒撰䜟以定禮，乖道謬典，亦已甚矣。是以桓譚疾其虚僞，尹敏戯其深瑕，張衡發其僻謬，荀恱明其詭誕，四賢博練，論之精矣。",
                    "zhushu": ""
                },
                {
                    "paragraph": "若乃羲、農、軒、皥之源，山瀆、鍾律之要，白魚、赤烏之符，黃金紫玉之理，事豐竒偉，辭富膏腴，無益經典，而有助文章。是以後來辭人，援摭英華，平子恐其迷學，奏令禁絶，仲豫惜其雜眞，未許煨燔。前代配經，故詳論焉。",
                    "zhushu": "",
                    "type": 2
                },
                {
                    "paragraph": "贊曰：榮河溫洛，是孕圖緯。神寳藏用，理隱文貴。世歷二漢，朱紫騰沸。芟夷譎詭，糅其雕蔚。",
                    "zhushu": ""
                }
            ]
        },
        {
            "name": "辯騷第五",
            "paragraphs": [
                {
                    "paragraph": "辯騷第五",
                    "zhushu": "",
                    "type": 1
                },
                {
                    "paragraph": "自風雅寢聲，莫或抽緒，竒文鬱起，其離騷哉。固巳軒翥詩人之後，奮飛辭家之前，豈去聖之未逺，而楚人之多才乎？昔漢武愛騷，而淮南作傳，以爲國風好色而不滛，小雅怨謗而不亂。若離騷者，可謂兼之。蟬蛻穢濁之中，浮游塵埃之外，㬭然涅而不緇，雖與日月爭光可也。班固以爲露才揚已，忿懟沉江，羿澆二姚，與左氏不合。崑崙懸圃，非經義所載。然其文辭麗雅，爲詞賦之宗，雖非明哲，可謂妙才。王逸以爲詩人提耳，屈原婉順，離騷之文，依經立義。駟虬乘翳，則時乘六龍；崑崙流沙，則禹貢敷土。名儒辭賦，莫不擬其儀表，所謂金相玉質，百世無匹者也。及漢宣嗟歎，以爲皆合經術；揚雄諷味，亦言體同詩雅。四家舉以方經，而孟堅謂不合傳。襃貶任聲，抑揚過實，可謂鑒而弗精，翫而未覈者也。",
                    "zhushu": ""
                },
                {
                    "paragraph": "將覈其論，必徵言焉。故其陳堯、舜之耿介，稱湯、武之祗敬，典誥之體也。譏桀、紂之猖披，傷羿、澆之顚隕，規諷之㫖也。虬龍以喻君子，雲蜺以譬䜛邪，比興之義也。毎一顧而淹涕，歎君門之九重，忠怨之辭也。觀兹四事，同于風雅者也。至於託雲龍，說迂怪，豐隆求宓妃，鴆鳥媒娥女，詭異之辭也。康回傾地，夷羿蔽日，木天九首，土伯三足，譎怪之談也。依彭咸之遺則，從子胥以自適，狷狹之志也。士女雜座，亂而不分，指以爲樂，娛酒不廢，沉湎日夜，舉以爲懽，荒滛之意也。摘此四事，異乎經典者也。故論其典誥則如彼，語其本誕則如此。固知楚辭者，體憲於三代，而風雅於戰國，乃雅頌之博徒，而詞賦之英傑也。觀其骨鯁所樹，肌膚所附，雖取鎔經意，亦自鑄偉辭。故騷經、九章，朗麗以哀志；九歌、九辯，綺靡以傷情；逺遊、天問，瓌詭而惠巧；招䰟、招隱，耀艶而深華。卜居摽放言之致，漁父寄獨徃之才。故能氣性轢古，辭來切今，驚采絶艶，難與並能矣。",
                    "zhushu": ""
                },
                {
                    "paragraph": "自九懷以下，遽躡其跡，而屈、宋逸歩，莫之能追。故其叙情怨，則鬱伊而易感；述離居，則愴怏而難懷。論山水，則循聲而得貌；言節候，則披文而見時。是以枚賈追風以入麗，馬揚㳂波而得竒。其衣被詞人，非一代也。故才高者菀其鴻裁，中巧者獵其艶辭，吟諷者衘其山川，童蒙者拾其香草。若能憑軾以倚雅頌，懸轡以馭楚篇，酌竒而不失其眞，翫華而不墜其實，則顧盻可以驅辭力，欬唾可以窮文致，亦不復乞靈於長卿，假寵於子淵矣。",
                    "zhushu": "",
                    "type": 2
                },
                {
                    "paragraph": "贊曰：不有屈原，豈見離騷。驚才風逸，壯志煙高。山川無極，情理實勞。金相玉式，絶益稱豪。",
                    "zhushu": ""
                }
            ]
        },
        {
            "name": "明詩第六",
            "paragraphs": [
                {
                    "paragraph": "明詩第六",
                    "zhushu": "",
                    "type": 1
                },
                {
                    "paragraph": "大舜云：詩言志，歌永言。聖謀所析，義已明矣。是以在心爲志，發言爲詩，舒文載實，其在兹乎？詩者，持也，持人情性；三百之蔽，義歸無邪，持之爲訓，有符焉爾。",
                    "zhushu": ""
                },
                {
                    "paragraph": "人禀七情，應物斯感，感物吟志，莫非自然。昔葛天氏樂辭云，玄鳥在曲；黃帝雲門，理不空綺。至堯有大唐之歌，舜造南風之詩，觀其二文，辭逹而巳。及大禹成功，九序惟歌；太康敗德，五子咸怨，順美匡惡，其來久矣。自啇曁周，雅頌圓備，四始彪炳，六義環深。子夏監絢素之章，子貢悟琢磨之句，故啇、賜二子，可與言詩。自王澤殄竭，風人輟采，春秋觀志，諷誦舊章，酬酢以爲賔榮，吐納而成身文。逮楚國諷怨，則離騷爲刺；秦皇㓕典，亦造仙詩。",
                    "zhushu": ""
                },
                {
                    "paragraph": "漢初四言，韋孟首唱，匡諫之義，繼軌周人。孝武愛文，栢梁列韻。嚴馬之徒，屬辭無方。至成啼品錄，三百餘篇，朝章國采，亦云周備。而辭人遺翰，莫見五言，所以李陵、班婕妤見疑於後代也。按召南行露，始肇半章；孺子滄浪，亦有全曲；暇豫優歌，逺見春秋；邪徑童謠，近在成世。閱時取證，則五言久矣。又古詩佳麗，或稱枚叔，其孤竹一篇，則傅毅之詞。比采而推，兩漢之作乎？觀其結體散文，直而不野，婉轉附物，怊悵切情，實五言之冠冕也。至於張衡怨篇，清曲可味；仙詩緩歌，雅有新聲。",
                    "zhushu": ""
                },
                {
                    "paragraph": "暨建安初，五言騰踴。文帝陳思，縱轡以騁節；王、徐、應、劉，望路而爭驅。並憐風月，狎池苑，述恩榮，叙酣宴，慷慨以任氣，磊落以使才。造懷指事，不求纎宻之巧；驅辭逐貌，唯取昭哲之能。此其所同也。乃正始明道，詩雜仙心，何晏之徒，率多浮淺，唯稽㫖清峻，阮㫖遥深，故能摽焉。若乃應璩百一，獨立不懼，辭譎義貞，亦魏之遺直也。",
                    "zhushu": ""
                },
                {
                    "paragraph": "晉世羣才，稍入輕綺，張、潘、左、陸，比肩詩衢，采縟於正始，力柔於建安，或㭊文以爲妙，或流靡以自妍，此其大略也。江左篇製，溺乎玄風，嗤笑狥務之志，崇盛亡機之談。袁、孫巳下，雖各有雕采，而辭趣一揆，莫與爭雄。所以景純仙篇，挺㧞而爲俊矣。宋初文詠，體有因革，莊、老告退，而山水方滋；儷采百字之偶，爭價一句之奇，情必極貌以寫物，辭必窮力而追新，此近世之所競也。",
                    "zhushu": ""
                },
                {
                    "paragraph": "故鋪觀列代，而情變之數可監；撮舉同異，而綱領之要可明矣。若夫四言正體，雅潤爲本；五言流調，淸麗居宗；華實異用，唯才所安。故平子得其雅，叔夜含其潤，茂先凝其淸，景陽振其麗；兼善則子建、仲宣，偏美則太冲、公幹。然詩有恒裁，思無定位，隨性適分，鮮能通圓。若妙識所難，其易也將至；忽之爲易，其難也方來。至於三六雜言，則自出篇什；離合之發，則明於圖䜟；回文所興，則道原爲始；聯句共韻，則栢梁餘製。巨細或殊，情理同致，總歸詩囿，故不繁云。",
                    "zhushu": "",
                    "type": 2
                },
                {
                    "paragraph": "贊曰：民生而志，詠歌所含。興發皇世，風流二南。神理共契，政序相參。英華彌縟，萬代永耽。",
                    "zhushu": ""
                }
            ]
        },
        {
            "name": "樂府第七",
            "paragraphs": [
                {
                    "paragraph": "樂府第七",
                    "zhushu": "",
                    "type": 1
                },
                {
                    "paragraph": "樂府者，聲依永，律和聲也。鈞天九奏，旣其上帝；葛天八閱，爰乃皇時。自咸、英以降，亦無得而論矣。至於塗山歌於候人，始爲南音；有娀謡乎飛燕，始爲北聲；夏甲歎於東陽，東音以發；殷氂思于西河，西音以興。音聲推移，亦不一槩矣。及夫庶婦，謳吟土風；詩官採言，樂育𬒳律；志感絲篁，氣變金石。是以師曠覘風於盛衰，季札鑒微於興廢，精之至也。",
                    "zhushu": ""
                },
                {
                    "paragraph": "夫樂本心術，故響浹肌髓，先王愼焉，務塞滛濫。敷訓胄子，必歌九德；故能情感七始，化動八風。",
                    "zhushu": ""
                },
                {
                    "paragraph": "自雅聲浸微，溺音騰沸。秦燔樂經，漢初紹復，制氏紀其鑑鏘，叔孫定其容與。於是武德興乎高祖，四時廣於孝文；雖摹韶、夏，而頗襲秦舊，中和之響，𨵙其不還。曁武帝崇禮，始立樂府，總趙、代之音，撮齊楚之氣；延年以曼聲協律，朱馬以騷體製歌。桂華雜曲，麗而不經；赤鴈羣篇，靡而非典；河間薦雅而罕御，故汲黯致譏於天馬也。至宣帝雅頌，詩效鹿鳴；邇及元成，稍廣滛樂，正音乖俗，其難也如此。曁後郊廟，惟雜雅章，辭雖典文，而律非䕫曠。",
                    "zhushu": ""
                },
                {
                    "paragraph": "至于魏之三祖，氣爽才麗，宰割辭調，音靡節平。觀其兆上衆引，秋風列篇，或述酣宴，或傷覊戍；志不出於滔蕩，辭不離於哀思；雖三調之正聲，實韶夏之鄭曲也。逮於晉世，則傅玄暁音，創定雅歌，以詠祖宗；張華新篇，亦充庭萬。然杜夔調律，音奏舒雅；荀最改懸，聲節哀急。故阮咸譏其離聲，後人驗其銅尺，和樂精妙，固表裏而相資矣。",
                    "zhushu": ""
                },
                {
                    "paragraph": "故知詩爲樂心，聲爲樂體。樂體在聲，瞽師務調其噐；樂心在詩，君子宜正其文。好樂無荒，晉風所以稱逺；伊其相謔，鄭國所以云亡。故知季札觀辭，不直聽聲而巳。",
                    "zhushu": ""
                },
                {
                    "paragraph": "若夫豔歌婉孌，怨志詄絶，滛辭在曲，正響焉生？然俗聽飛馳，職競新異；雅詠溫㳟，必欠伸魚睨；竒辭切至，則拊髀雀躍。詩聲俱鄭，自此階矣。",
                    "zhushu": ""
                },
                {
                    "paragraph": "凡樂辭曰詩，詩聲曰歌。聲來被辭，辭繁難節。故陳思稱李延年閒於增損古辭，多者則宜减之，明貴約也。觀高祖之詠大風，孝武之歎來遲，歌童被聲，莫敢不協。子建、士衡，咸有佳篇，並無詔伶人，故事謝絲管。俗稱乖調，蓋未思也。至於斬伎鼓吹，漢世鐃挽，雖戎喪殊事，而並總入樂府，繆襲所致，亦有可筭焉。昔子政品文，詩與歌别，故略具樂篇，以標區界。",
                    "zhushu": "",
                    "type": 2
                },
                {
                    "paragraph": "贊曰：八音摛文，樹辭爲體。謳吟垧野，金石雲陛。韶響難追，鄭聲易啓。豈惟觀樂，於焉識禮。",
                    "zhushu": ""
                }
            ]
        },
        {
            "name": "銓賦第八",
            "paragraphs": [
                {
                    "paragraph": "銓賦第八",
                    "zhushu": "",
                    "type": 1
                },
                {
                    "paragraph": "詩有六義，其二曰賦。賦者，鋪也。鋪采摛文，體物寫志也。昔邵公稱：公卿獻詩，師箴賦。傳云：登高能賦，可爲大夫。詩序則同義，傳說則異體，總其歸塗，實相枝幹。劉向云明不歌而頌，班固稱古詩之流也。",
                    "zhushu": ""
                },
                {
                    "paragraph": "至如鄭莊之賦大隧，士蔿之賦狐裘，結言𢭃韻，詞自巳作，雖合賦體，明而未融。及靈均唱騷，始廣聲貎。然賦也者，受命於詩人，招字於楚辭也。於是荀况禮智，宋玉風鈞，爰錫名號，與詩畫境，六義附庸，蔚成大國。遂客至以首引，極貌以窮文，斯蓋别詩之原始，命賦之厥初也。",
                    "zhushu": ""
                },
                {
                    "paragraph": "秦世不文，頗有雜賦。漢初辭人，順流而作。陸賈扣其端，賈誼振其緒，枚馬同其風，王楊騁其勢。臯翔巳下，品物畢圖。繁積於宣時，校閱於成世，進御之賦，千有餘首。討其源流，信興楚而盛漢矣。",
                    "zhushu": ""
                },
                {
                    "paragraph": "夫京殿苑獵，述行序志，並體國經野，義尚光大，旣履端於唱叙，亦歸餘於總亂。序以建言，首引情本；辭以理篇，迭致文契。按那之卒章，閔言稱亂；故知殷人輯頌，楚人理賦。斯並鴻裁之寰域，雅文之樞轄也。至於草區禽族，鹿品雜類，則觸興致情，因變取㑹。擬諸形容，則言務纎宻；象其物宜，則理貴側附。斯又小制之區畛，竒巧之機要也。",
                    "zhushu": ""
                },
                {
                    "paragraph": "觀夫荀結隱語，事數自環；宋發巧談，實始滛麗；枚乘莵園，舉要以㑹新；相如上林，繁類以成艶；賈誼鵩鳥，致辨於情理；子淵洞簫，窮變於聲貌；孟堅兩都，朋約以雅贍；張衡二京，迅㧞以宏富；子雲甘泉，構深瑋之風；延壽靈光，合飛動之勢。凡此十家，並辭賦之流也。及仲宣靡宻，發端必遒；偉長博通，時逢壯采；太冲、安仁，䇿勛於鴻規；士衡、子安，底績於流制；景純綺巧，縟理有餘；彦伯梗槩，情韻不匱。亦魏晉之賦首也。",
                    "zhushu": ""
                },
                {
                    "paragraph": "原夫登高之㫖，蓋覩物興情。情以物興，故義以明雅；物以情觀，故詞必巧麗。麗詞雅義，符采相勝。如組織之品朱紫，畫繪之著玄黃；文雖新而有質，色雖糅而有夲，此立賦之大體也。然逐末之儔，蔑棄其本，雖讀千賦，愈惑體要。遂使繁華損枝，膏腴害骨；無貴風軌，莫益勸戒。此楊子所以追悔雕蟲，貽誚於霧縠者也。",
                    "zhushu": "",
                    "type": 2
                },
                {
                    "paragraph": "贊曰：賦自詩出，分岐異派。寫物圖貌，蔚似雕畫。㭊滯必楊，言庸無隘。風歸麗則，辭翦美稗。",
                    "zhushu": ""
                }
            ]
        },
        {
            "name": "頌讚第九",
            "paragraphs": [
                {
                    "paragraph": "頌讚第九",
                    "zhushu": "",
                    "type": 1
                },
                {
                    "paragraph": "四始之至，頌居其極。頌者，容也，所以美盛德而述形容也。昔帝嚳之世，咸墨爲頌，以歌九韶。自啇巳下，文理允備。夫化偃一國謂之風，風正四方謂之雅，容告神明謂之頌。風雅序人，事兼變正；頌主告神，義必純美。魯人以公旦次編，啇人以前王追錄，斯乃宗廟之正歌，非饗讌之常咏也。時邁一篇，周公所製，哲人之頌，規式存焉。",
                    "zhushu": ""
                },
                {
                    "paragraph": "夫民各有心，勿壅惟口。晉興之稱原田，魯民之刺裘鞸，直言不詠，短辭以諷，丘明、子高，並諜爲誦，斯則野誦之變體，浸被乎人事矣。及三閭橘頌，情采芬芳，比類寓意，又覃及細物矣。至於秦政刻文，爰頌其德；漢之惠、景，亦有述容，㳂世並作，相繼於時矣。若夫子雲之表充國，孟堅之序戴侯，仲武之美顯宗，史岑之述僖后，或擬淸廟，或範坰那，雖深淺不同，詳略各異，其褒德顯容，典章一也。",
                    "zhushu": ""
                },
                {
                    "paragraph": "至於班傅之北征西逝，變爲序引，豈不褒過而謬體哉？馬融之廣成、上林，雅而似賦，何弄文而失質乎？又崔瑗文學，蔡邕樊渠，並致美於序，而簡約乎篇。摯虞品藻，頗爲精覈。至云雜以風雅，而不變㫖趣，徒張虚論，有似黃白之僞說矣。及魏晉辨頌，鮮有出轍。陳思所綴，以皇子爲摽；陸機積篇，惟功臣最顯，其褒貶雜居，固末代之訛體也。",
                    "zhushu": ""
                },
                {
                    "paragraph": "原夫頌惟典雅，辭必清鑠。敷寫似賦，而不入華侈之區；敬愼如銘，而異乎規戒之域。揄揚以發藻，汪洋以樹義。唯纎曲巧致，與情而變。其大體所底，如斯而巳。",
                    "zhushu": ""
                },
                {
                    "paragraph": "讚者，明也。昔虞舜之祀，樂正重讚，蓋唱發之辭也。及益讚于禹，伊陟贊于巫咸，並颺言以明事，嗟歎以助辭也。故漢置鴻臚，以唱拜爲讚，卽古之遺語也。至相如屬筆，始讚荆軻。及史班固書，託贊褒貶，約文以總錄，頌體以論辭。又紀傳侈評，亦同其名。而仲治流别，謬稱爲述，失之逺矣。及景純注雅，動植讚之；義兼美惡，亦猶頌之變耳。",
                    "zhushu": ""
                },
                {
                    "paragraph": "然其爲義，事生奬歎，所以古來篇體，促而不曠；必結言於四字之句，盤桓乎數韻之辭；約舉以盡情，昭灼以送文，此其體也。發源雖逺，而致用蓋寡。大抵所歸，其頌家之細條乎？",
                    "zhushu": "",
                    "type": 2
                },
                {
                    "paragraph": "贊曰：容體底頌，勲業垂讚。鏤影摛文，聲理有爛。年積逾逺，音徽如旦。降及品物，炫辭作翫。",
                    "zhushu": ""
                }
            ]
        },
        {
            "name": "祝盟第十",
            "paragraphs": [
                {
                    "paragraph": "祝盟第十",
                    "zhushu": "",
                    "type": 1
                },
                {
                    "paragraph": "天地定位，祀徧羣臣。六宗旣禋，三望咸秩。甘雨和風，是生黍稷，兆民所仰，美報興焉。犧盛惟馨，本於明德；祝史陳信，資乎文辭。昔伊祈始蜡，以祭八神。其辭云：土及其宅，水歸其壑，昆蟲無作，草木歸其澤。則上皇祝文，愛在兹矣。舜之祠田云：荷此長耜，耕彼南畒，四海俱有。利民之志，頗形於言矣。至於商履，聖敬日躋，玄牡告天，以萬方罪巳，卽郊禋之祠也；素車禱旱，以六事責躬，則雩禜之文也。",
                    "zhushu": ""
                },
                {
                    "paragraph": "及周之太祝，掌六祀之辭。是以庶物咸生，陳於天地之郊；旁作穆穆，唱於迎日之拜；夙興夜處，言於附廟之祝；多福無疆，布於少牢之饋；宜社類禡，莫不有文。所以寅處於神袛，嚴恭於宗廟也。春秋巳下，黷祀謟祭，祀幣史辭，靡神不至。至於張老成室，致善於歌哭之禱；蒯聵臨戰，獲佑於筋骨之請。雖造次顚沛，必於祝矣。若夫楚辭招䰟，可謂祝辭之組纚也。",
                    "zhushu": ""
                },
                {
                    "paragraph": "漢之羣祀，肅其㫖禮。旣總碩儒之儀，亦參方士之術。所以祕祝移過，異於成湯之心；侲子敺疾，同乎越巫之祝；體失之漸也。",
                    "zhushu": ""
                },
                {
                    "paragraph": "至如黃帝有祝邪之文，東方朔有罵鬼之書，於是後之譴呪，務於善罵。唯陳思誥，裁以正義矣。若乃禮之祭祀，事止告饗。而中代祭文，兼讚言行，祭而兼讚，蓋引神而作也。又漢代山陵，哀策流文；周喪盛姬，内史執策。然則策本書贈，因哀而爲文也。是以義同於誄，而文實告神。誄首而哀末，頌體而呪儀，太史所作之讚，因周之祝文也。",
                    "zhushu": ""
                },
                {
                    "paragraph": "凡羣言發華，而降神實務，修辭立誠，在於無媿。祈禱之式，必誠以敬；祭奠之楷，宜㳟且哀，此其大較也。班固之祀濛山，祈禱之誠敬也；潘岳之祭庾婦，奠祭之恭哀也。舉彚而求，昭然可鑒矣。",
                    "zhushu": ""
                },
                {
                    "paragraph": "盟者，明也。騂毛白馬，珠盤玉敦，陳辭乎方明之下，祝告於神明者也。在昔三王，詛盟不及。時有要誓，結言而退。周衰屢盟，以及要契。始之以曹沫，終之以毛遂。及秦昭盟夷，設黃龍之詛；漢祖建侯，定山河之誓。然義存則克終，道廢則渝始。崇㬱在人，呪何預焉？若夫臧洪㰱辭，氣截雲蜺；劉琨錢誓，精貫霏霜，而無補於晉漢，反爲仇讎。故知信不由衷，盟無益也。",
                    "zhushu": ""
                },
                {
                    "paragraph": "夫盟之大體，必序危機，奬忠孝，共存亡，戮心力；祈幽靈以取鑒，指九天以爲正；感激以立誠，切至以敷辭，此其所同也。然非辭之難，處辭爲難。後之君子，宜在殷鑒。忠信可矣，無恃神焉。",
                    "zhushu": "",
                    "type": 2
                },
                {
                    "paragraph": "贊曰：毖祀欽明，祝史惟談。立誠在肅，修辭必甘。季代彌飾，絢言朱藍。神之來格，所貴無慙。",
                    "zhushu": ""
                }
            ]
        },
        {
            "name": "銘箴第十一",
            "paragraphs": [
                {
                    "paragraph": "銘箴第十一",
                    "zhushu": "",
                    "type": 1
                },
                {
                    "paragraph": "昔帝軒刻輿几以弼違，大禹勒筍簴而招諫；成湯盤盂，著日新之規，武王戸席，題必戒之訓；周公愼言於金人，仲尼革容於欹器：則先聖鑒戒，其來久矣。故銘者，名也，觀器必也正名，審用貴乎盛德。蓋臧武仲之論銘也，曰：天子令德，諸侯計功，大夫稱伐。夏鑄九牧之金鼎，周勒肅愼之楛矢，令德之事也；吕望銘功於昆吾，仲山鏤績於庸器，計功之義也；魏顆紀勲於景銘，孔悝表勒於衞鼎，稱伐之類也。若乃飛廉有石槨之錫，靈公有蒿里之謚，銘發幽石，吁可怪矣。趙靈勒跡於畨禺，秦昭刻傳於華山，夸誕示後，吁可茂也。詳觀衆例，銘義見矣。至於始皇勒岳，政暴而文澤，亦有疎通之美焉。若班固燕然之勒，張昶華隂之碣，序亦盛矣。蔡邕銘思，獨冠古今；僑公之箴，吐納典謨；朱穆之鼎，全成碑文，溺所長也。至如敬通雜器，凖矱戒銘，而事非其物，繁畧違中。崔駰品物，讚多戒少。李尤積篇，義儉辭碎，蓍龜神物，而居博奕之中，衡斛嘉量，而在臼杵之末。曾名品之末暇，何事理之能閒哉！魏文九寳，器利辭鈍。唯張采劒閣，其才淸采，迅足駸駸，後發前至，勒銘岷漢，得其宜矣。箴者，所以攻疾防患，喻箴石也。斯文興，盛於三代。夏啇二箴，餘句頗存。及周之辛甲百官箴一篇，體義備焉。迄至春秋，微而未絶。故魏綘諷君於后羿，楚子訓民於在勤。戰伐已來，棄德務功，銘辭代興，箴文委絶。至揚雄稽古，始範虞箴，卿尹州牧廿五篇。及崔胡𥙷綴，總稱百官。指事配位，鞶鑑可徵，信所謂追淸風於前古，攀辛甲於後代者也。至於潘朂符節，要而失淺，温嶠傅臣，博而患繁；王濟國子，引廣事雜，潘尼乘輿，義正體蕪：凢斯繼作，鮮有克衷。至於王朗雜箴，乃寘巾履，得其戒愼，而失其所施；觀其約文舉要，憲章戒銘，而水火井竈，繁辭不巳，志有偏也。",
                    "zhushu": ""
                },
                {
                    "paragraph": "夫箴誦於官，銘題於器，名目雖異，而警戒實同。箴全禦過，故文質確切；銘兼襃譖，故體貴弘潤：其取事也必覈以辨，其摛文也必簡而深，此其大要也。然矢言之道蓋闕，庸器之制乆淪，所以箴銘異用，罕施代。惟乘文君子，宜酌其遠大焉。",
                    "zhushu": "",
                    "type": 2
                },
                {
                    "paragraph": "贊曰：銘實表器，箴惟德軌。有佩于言，無鑒于水。秉兹貞厲，敬言乎履。義典則弘，文約爲美。",
                    "zhushu": ""
                }
            ]
        },
        {
            "name": "誄碑第十二",
            "paragraphs": [
                {
                    "paragraph": "誄碑第十二",
                    "zhushu": "",
                    "type": 1
                },
                {
                    "paragraph": "周世盛德，有銘誄之文。大夫之才，臨䘮能誄。誄者，累也；累其德行，旌之不朽也。夏啇巳前，其詳靡聞。周雖有誄，未被於士。又賤不誄貴，㓜不誄長，在萬乘，則稱天以誄之。讀誄定謚，其節文大矣。自魯莊戰乘丘，始及於士。逮尼父卒，哀公作誄，觀其愸遺之切，嗚呼之歎，雖非壡作，古式存焉。至柳妻之誄惠子，則辭哀而韻長矣。曁乎漢世，承流而作。揚雄之誄元后，文實煩穢，沙麓撮其要，而摯疑成篇，安有累德述尊，而闊略四句乎？杜篤之誄，有譽前代；吳誄雖工，而他篇頗疎，豈以見稱光武而改盻千金哉？傅毅所制，文體倫序；孝山、崔瑗，辨絜相參。觀序如傅，辭靡律調，固誄之才也。潘岳構意，專師孝山，巧於序悲，易入新切，所以隔代相望，能徵厥聲者也。至如崔駰誄趙，劉陶誄黃，並得憲章，工在簡要。陳思叨名，而體實繁緩，文皇誄末，㫖言自陳，其乖甚矣。若夫殷臣誄湯，追襃玄鳥之祚；周史歌文，上闡后稷之烈：誄述祖宗，蓋詩人之則也。至於序述哀情，則觸類而長。傅毅之誄北海，云：白日幽光，雰霧杳㝠；始序致惑，遂爲後式，景而效者，彌取於功矣。詳夫誄之爲制，蓋選言錄行，傳體而頌文，榮始而哀終。論其人也，曖乎若可覿；道其哀也，悽焉如可傷：此其㫖也。",
                    "zhushu": ""
                },
                {
                    "paragraph": "碑者，埤也；上古帝皇，始號封禪，樹石埤岳，故曰碑也。周穆紀跡于弇山之石，亦石碑之意也。又宗廟有碑，樹之兩楹，事正麗牲，未勒勲績。而庸器漸闕，故後代用碑，以石代金，同乎不朽，自廟徂墳，猶封墓也。自後漢以來，碑碣雲起。才鋒所斷，莫高蔡邕：觀楊賜之碑，骨鯁訓典；陳郭二文，句無擇言；周乎衆碑，莫非淸允。其叙事也該而要，其綴采也雅而澤；淸詞轉而不窮，巧義出而卓立；察其爲才，自然而至。孔融所創，有慕伯喈，張陳兩文，辨給足采，亦其亞也。及孫綽爲文，志在碑誄，温王郤庾，辭多枝雜，桓彞一篇，最爲辨裁。夫屬碑之體，資乎史才，其序則傳，其文則銘。標序盛德，必見淸風之華；昭紀鴻懿，必見峻偉之烈：此碑之制也。夫碑實銘噐，銘實碑文，因噐立名，事光於誄。是以勒石讚勲者，入銘之域；樹碑述巳者，同誄之區焉。",
                    "zhushu": "",
                    "type": 2
                },
                {
                    "paragraph": "贊曰：寫實追虚，碑誄以立。銘德慕行，文采允集。觀風似靣，聽辭如泣。石墨鐫華，頺影豈忒。",
                    "zhushu": ""
                }
            ]
        },
        {
            "name": "哀弔第十三",
            "paragraphs": [
                {
                    "paragraph": "哀弔第十三",
                    "zhushu": "",
                    "type": 1
                },
                {
                    "paragraph": "賦憲之謚，短折曰哀。哀者，依也，悲實依心，故曰哀也。以辭遣哀，蓋下涙之悼，故不在黃髪，必施夭昏。昔三良殉秦，百夫莫贖，事均夭橫，黃鳥賦哀，㧕亦詩人之哀辭乎？曁漢武封禪，而霍侯暴亡，帝傷而作詩，亦哀辭之類矣。及後漢，汝陽王亡，崔瑗哀辭，始變前戒。然履突鬼門，怪而不辭，駕龍乘雲，仙而不哀；又卒章五言，頗似歌謠，亦彷彿乎漢武也。至於蘇愼、張升，並述哀文，雖發其情華，而未極心實。建安哀辭，惟偉長差善，行女一篇，時有惻怛。及潘岳繼作，實踵其美。觀其慮善辭變，情洞悲苦，敘事如傳，結言摹詩，促節四言，鮮有緩句；故能義直而文婉，體舊而趣新，金鹿、澤蘭，莫之或繼也。原夫哀辭大體，情主於痛傷，而辭窮乎愛惜。㓜未成德，故譽止於察惠；弱不勝務，故悼加乎膚色。隱心而結文則事愜，觀文而屬心則體奢。奢體爲辭，則雖麗不哀：必使情徃㑹悲，文來引泣，乃其貴耳。",
                    "zhushu": ""
                },
                {
                    "paragraph": "弔者，至也。詩云：神之弔矣。言神至也。君子令終定謚，事極理哀，故賔之慰主，以至到爲言也。壓溺乖道，所以不弔。又宋水鄭火，行人奉辭，國灾民亡，故同弔也。及晉築虎臺，齊襲燕城，使、蘇秦翻賀爲弔，虐民搆敵，亦亡之道。凡斯之例，弔之所設也。或驕貴而殞身，或狷忿以乖道，或有志而無時，或美才而兼累，追而慰之，並名爲弔。自賈誼浮湘，發憤弔屈，體同而事覈，辭淸而理哀，蓋首出之作也。及相如之弔二世，全爲賦體，桓譚以爲其言惻愴，讀者歎息；及平章要切，斷而能悲也。揚雄弔屈，思積切寡，意深文略，故辭韻沉膇。班彪、蔡邕，並敏於致語，然影附賈氏，難爲並驅耳。胡阮之弔夷齊，襃而無聞，仲宣所制，譏呵實工。然則胡阮嘉其淸，王子傷其隘，各志也。禰衡之弔平子，縟麗而輕淸；陸機之弔魏武，序巧而文繁。降斯以下，未有可稱者矣。夫弔雖古義，而華辭未造；華過韻緩，則化而爲賦。固宜正義以繩理，昭德而塞違，割㭊襃貶，哀而有正，則無奪倫矣。",
                    "zhushu": "",
                    "type": 2
                },
                {
                    "paragraph": "贊曰：辭定所表，在彼弱弄。苗而不秀，自古斯慟。雖有通才，迷方告控。千載可傷，寓言以送。",
                    "zhushu": ""
                }
            ]
        },
        {
            "name": "雜文第十四",
            "paragraphs": [
                {
                    "paragraph": "雜文第十四",
                    "zhushu": "",
                    "type": 1
                },
                {
                    "paragraph": "智術之子，博雅之人，藻溢於辭，辭盈乎氣。苑囿文情，故日新殊致。宋玉含才，頗亦負俗，始造對問，以申其志，放懷寥廓，氣實使之。及枚乘摛艶，首製七發，腴辭雲搆，本麗風駭。蓋七竅所發，發乎嗜欲，始雅末正，所以戒膏梁之子也。揚雄覃思文闊，業深綜述，碎文璅語，肇爲連珠，其辭雖小而明潤矣。凡此三者，文章之枝派，暇豫之末造也。",
                    "zhushu": ""
                },
                {
                    "paragraph": "自對問以後，東方朔效而廣之，名爲客難，託古慰志，疎而有辨。揚雄解嘲，雜以諧謔，廻環自釋，頗亦爲工。班固賔戯，含懿采之華；崔駰逹㫖，吐典言之裁；張衡應問，宻而兼雅；崔寔客譏，整而微質；蔡邕釋誨，體奥而文炳；景純客傲，情見而采蔚：雖迭相祖述，然屬篇之高者也。至於陳思客問，辭高而理疎；庾凱客咨，意榮而文粹：斯類甚衆，無所取裁矣。原兹文之設廼，發憤以表志。身挫憑乎道勝，時屯寄於情泰，莫不淵岳其心，麟鳯其采，此立本之大要也。",
                    "zhushu": ""
                },
                {
                    "paragraph": "自七發以下，作者繼踵。觀枚氏首唱，信獨㧞而偉麗矣。及傅毅七激，㑹淸要之工；崔駰七依，入博雅之巧；張衡七辨，結采綿靡；崔瑗七厲，植義純正；陳思七啓，取美於宏壯；仲宣七釋，致辨於事理。自桓麟七說以下，左思七諷以上，枝附影從，十有餘家，或文麗而義睽，或理粹而辭馭。觀其大抵所歸，莫不高談宫舘，壮語畋獵，窮瓌奇之服饌，極蠱媚之聲色；甘意搖骨體，艶詞洞䰟識，雖始之以滛侈，而終之以居正，然諷以勸百，勢不自反。子雲所謂先騁鄭、衞之聲，曲終而奏雅者也。唯七厲敘賢，歸以儒道，雖文非㧞羣，而意實卓爾矣。",
                    "zhushu": ""
                },
                {
                    "paragraph": "自連珠以下，擬者問出。杜篤、賈逵之曹，劉珍、潘朂之輩，欲穿明珠，多貫魚目。可謂壽陵匍匐，非復邯鄲之歩；里配捧心，不關西施之嚬矣。唯士衡運思，理新文敏，而裁章置句，廣於舊篇，豈慕珠仲四寸之璫乎！夫文小易周，思閒可贍。足使義明而辭淨，事圓而音澤，磊磊自轉，可稱珠耳。",
                    "zhushu": ""
                },
                {
                    "paragraph": "詳夫漢來雜文，名號多品，或典語誓問，或覽略篇章，或曲操弄引，或吟諷謠詠。總括其名，並歸雜文之區；甄别其義，各入討論之或。類聚有貫，故不曲述。",
                    "zhushu": "",
                    "type": 2
                },
                {
                    "paragraph": "贊曰：偉矣前脩，學堅多飽。負文餘力，飛靡弄巧。技辭攢映，嘒若參昻。慕嚬之心，於焉祗攪。",
                    "zhushu": ""
                }
            ]
        },
        {
            "name": "諧讔第十五",
            "paragraphs": [
                {
                    "paragraph": "諧讔第十五",
                    "zhushu": "",
                    "type": 1
                },
                {
                    "paragraph": "芮良夫之詩云：自有肺腸，俾民卒狂。夫心險如山，口壅若川，怨怒之情不一，歡謔之言無方。昔華元棄甲，城者發睅目之謳；臧紇喪師，國人造侏儒之歌，並嗤戯形貌，内怨爲俳也。又𧖟解鄙諺，貍首滛哇，苟可箴戒，載于禮典。故知諧辭讔言，亦無棄矣。",
                    "zhushu": ""
                },
                {
                    "paragraph": "諧之言皆也，辭淺㑹俗，皆悅笑也。昔齊宣酣樂，而淳干說甘酒；楚襄讌集，而宋玉賦好色：意在微諷，有足觀者。及優孟之諷𣾰城，優旃之諌葬馬，並譎辭飾說，㧕止昬暴。是以子長編史，列傳滑稽，以其辭雖傾囘，意歸義正也。但本體不雜，其流易弊。於是東方、枚臯，餔糟啜醨，無所匡正，而詆嫚媒弄，故其自稱爲賦，廼亦俳也，見視如倡，亦有悔矣。至魏大因俳說以著茂書，薛綜憑宴㑹而發嘲調，雖抃推席，而無益時用矣。然而懿文之士，未免枉轡；潘岳醜婦之屬，束晢賣餅之類，尤相效之，蓋以百數。魏晉滑稽，盛相驅扇，遂乃應㻛之鼻，方於盗削卵；張華之形，比乎握舂杵。曾是莠言，有虧德音，豈非溺者之妄茂，胥靡之狂歌歟！",
                    "zhushu": ""
                },
                {
                    "paragraph": "讔者，隱也；遯辭以隱意，譎譬以指事也。昔還楊求拯於楚師，喻眢井而稱麥麴；叔儀乞糧於魯人，歌佩玉而呼庚癸；伍舉刺荆王以大鳥，齊客譏薛公以海魚；莊姬託辭於龍尾，臧文謬書於羊裘。隱語之用，被于紀傳。大者興治濟身，其次弼違曉惑。蓋意生於權譎，而事出於機急，與夫諧辭，可相表裏者也。漢世隱書，十有八篇；歆固編文，錄之歌末。昔楚莊、齊威，性好隱語。至東方曼倩，尤巧辭述，但謬辭詆戯，無益規補。自魏代巳來，頗非俳優，而君子隱，化爲謎語。謎也者，廻互其辭，使昏迷也。或體目文字，或圖象品物，纖巧以弄忠，淺察以衒辭，義欲婉而正，辭欲隱而顯。荀卿𧖟賦，巳兆其體；至魏文陳思，約而宻之。高貴鄕公，博舉品物，雖有小巧，用乖遠大。夫觀古之爲隱，理周要務，豈爲童稚之戯謔，摶髀而抃笑哉！然文辭之有諧隱，譬九流之有小說，蓋稗官所采，以廣視聽。若效而不巳，則髠袒而入室，旃孟之石交乎！",
                    "zhushu": "",
                    "type": 2
                },
                {
                    "paragraph": "贊曰：古之嘲隱，振危釋憊。雖有絲麻，無棄管蒯。㑹義適時，頗益諷誡。空戯滑稽，德音大壞。",
                    "zhushu": ""
                }
            ]
        },
        {
            "name": "史傳第十六",
            "paragraphs": [
                {
                    "paragraph": "史傳第十六",
                    "zhushu": "",
                    "type": 1
                },
                {
                    "paragraph": "開闢草昧，歳紀綿邈，居今識古，其載籍乎！軒轅之世，史有蒼頡，主文之識，其來久矣。曲禮曰：史載筆。左右使之記巳者，左史記事者，右史記言者。言經則尚書，事經則春秋。唐虞流于典謨，商夏被于誥誓。洎周命惟新，姬公定法，紬三正以班曆，貫四時以聯事。諸侯建邦，各有國史，彰善癉惡，樹之風聲。自平王微弱，政不及雅，憲章散紊，彞倫攸斁。夫子閔王道之缺，傷斯文之墜，静居以歎鳯，臨衢而泣麟。於是就大師以正雅、頌，因魯史以修春秋，舉得失以表黜陟，徵存亡以摽勸戒。襃見一字，貴踰軒冕；貶在片言，誅深斧鉞。然睿㫖存亡幽隱，經文婉約，丘明同時，實得微言，乃原始要終，創爲傳體。傳者，轉也。轉受經㫖，以授其後，實聖文之羽翮，記籍之冠冕也。至從橫之世，史職猶存。秦并七王，而戰國有䇿。蓋錄而弗敘，故節簡而爲名也。漢㓕羸、項，武功積年，陸賈稽古，作楚漢春秋。爰及太史談世，惟執簡；子長繼至，甄序帝勣。比堯稱典，則位雜中賢；法孔題經，則文非元聖。故取式呂覽，通號曰紀。紀綱之號，亦宏稱也。故本紀以述皇王，列傳以總侯伯，八書以鋪政體，十表以譜年爵，雖殊古式，而得事序焉。爾其實錄無隱之㫖，博雅弘辨之才，愛奇反經之尤，條例踳落之失，叔皮論之詳矣。及班固述漢，因循前業，觀司馬遷之辭，思實過半。其十志該富，讚序弘麗，儒雅彬彬，信有遺味。至於宗經矩聖之典，端緒豐贍之功，遺親攘美之罪，徵賄鬻筆之愆，公理辨之究矣。觀夫左氏綴事，附經間出，於文爲約，而氏族難明。及史遷各傳，人始區詳而易覽，述者宗焉。及孝惠委機，呂后攝政，班、史立紀，並違經實，何則？庖犧以來，未聞女帝者也。漢運所値，難爲後法。牝雞無晨，武王首誓；婦無與國，齊桓著盟；宣后亂秦，呂氏危漢。豈唯政事難假，亦名號宜愼矣。張衡同史，而或同遷、固，元年二后，欲爲立紀，謬亦甚矣。尋子弘雖僞，要當孝惠之嗣；孺子誠微，實繼平帝之體。二子可紀，何有於三后哉？",
                    "zhushu": ""
                },
                {
                    "paragraph": "至于後漢紀傳，發源東觀。袁、張所制，偏駁不倫；薛、謝之作，疎謬少信。司馬彪之詳實，華嶠之凖當，則其冠也。及魏代三雄，記傳互出。陽秋、魏略之屬，江表、吳錄之類，或激抗難徵，或疎闊寡要。唯陳壽三志，文質辨洽，荀、張比之於遷、固，非妄至譽也。於𣈆代之書，繫乎著作。陸機肇始而未備，王韶續末而不終。干寳述紀，以審正得序；孫盛陽秋，以約舉爲能。按春秋經傳，舉例𤼵凡。自史、漢以下，莫有凖的。至鄧𡎝𣈆紀，始立條例。又撮略漢、魏，憲章殷、周，𨿽湘州曲學，亦有心典謨。及交國立例，乃鄧氏之規焉。",
                    "zhushu": ""
                },
                {
                    "paragraph": "原夫載籍之作也，必貫乎百姓，被之千載，表徵盛衰，殷鑑興廢。使一代之制，共日月而長存；王覇之跡，並天地而久大。是以在漢之𥘉，史職爲盛。郡國文計，先集太史之府，欲其詳悉於體國。必閱石室，啓金匱，抽裂帛，檢殘竹，欲其博練於稽古也。是立義選言，宜依經以樹則；勸戒與奪，必附聖以居宗。然後銓評昭整，苛濫不作矣。然紀傳爲式，編年綴事，文非泛論，按實而書。歲遠則同異難宻，事積則起訖易疎，斯固總㑹之爲難也。或有同歸一事，而數人分功，兩記則失於複重，偏舉則病於不周，此又銓配之未易也。故張衡摘史、班之舛濫，傅玄譏後漢之尤煩，皆此類也。",
                    "zhushu": ""
                },
                {
                    "paragraph": "若夫追述遠代，代遠多僞。公羊高云：傳聞異辭。荀况稱：錄遠略近。蓋文疑則闕，貴信史也。然俗皆愛奇，莫顧實理。傳聞而欲偉其事，録遠而欲詳其跡；於是棄同卽異，穿鑿傍說，舊史所無，我書則傳，此訛濫之本源，而述遠之巨蠧也。至於記編，時同多詭，雖定、哀微辭，而世情利害。勲勞之家，雖庸夫而盡飾；迍敗之士，雖令德而常嗤。理欲吹霜噴露，寒暑筆端。此入同時之枉，可歎息者也。欲述遠則誣矯如彼，記近則囘邪如此，析理居正，唯素心乎！",
                    "zhushu": ""
                },
                {
                    "paragraph": "若乃尊賢隱諱，固尼父之聖㫖，蓋纎瑕不能玷瑾瑜也；姦慝懲戒，實良史之直筆，農夫見莠，其必鋤也。若斯之科，亦萬代一凖焉。至於㝷繁領雜之術，務信棄奇之要，明白頭訖之序，品酌事例之條，曉其大綱，則衆理可貫。然史之爲任，乃彌綸一代，負海内之責，而贏是非之尤，秉筆荷擔，莫此之勞。遷、固通矣，而歷詆後世；若任情失正，文其殆哉。",
                    "zhushu": "",
                    "type": 2
                },
                {
                    "paragraph": "贊曰：史肇軒黄，體備周孔。世歷斯編，善惡偕總。騰襃裁貶，萬古䰟動。辭宗丘明，直歸南董。",
                    "zhushu": ""
                }
            ]
        },
        {
            "name": "諸子第十七",
            "paragraphs": [
                {
                    "paragraph": "諸子第十七",
                    "zhushu": "",
                    "type": 1
                },
                {
                    "paragraph": "諸子者，入道見志之書。太上立德，其次立言。百姓之羣，居苦紛雜而莫顯；君子之處世，疾名德之不章。唯英才特逹，則炳曜垂文，騰其姓氏，懸諸日月焉。昔風后、力牧、伊尹，咸其流也。篇述者，蓋上古遺語，而戰代所記者也。至鬻熊知道，而文王諮詢，餘文遺事，錄爲鬻子。子自肇始，莫先於兹。及伯陽識禮，而仲尼訪問，爰序道德，以冠百氏。然則鬻惟文友，李實孔師，聖賢並世，而經、子異流矣。",
                    "zhushu": ""
                },
                {
                    "paragraph": "逮及七國力政，俊乂蠭起。孟軻膺儒以磬折，莊周述道以翶翔，墨翟執儉确之教，尹文課名實之符，野老治國於地利，騶子養政於天文，申、啇刀鋸以制理，鬼谷脣吻以䇿勲，尸狡兼總於雜術，靑史曲綴以街談。承流而枝附者，不可勝筭，並飛辨以馳術，饜禄而餘榮矣。曁于暴秦烈火，勢炎崐岡，而煙燎之毒，不及諸子。逮漢成普思，子政讎校，於是七略芬菲，流鱗萃止，殺靑所編，百有八十餘家矣。迄至魏晉，作者間出，讇言兼存，璅語必錄，類聚而求，亦充箱照軫矣。然繁辭雖積，而本體易總。述道言治，枝條五經；其純粹者入矩，踳駁者出規。禮記月令，取乎呂氏之紀；三年問喪，寫乎荀子之書。此純粹之類也。若乃湯之問棘，云蚊睫有雷霆之聲；惠施對梁王，云蝸角有伏尸之戰。列子有移山跨海之談，淮南有傾天折地之說。此踳駁之類也。是以世疾諸混洞虚誕。按歸藏之經，大明迂怪，乃稱羿斃十日，嫦娥奔月。殷湯如兹，况諸子乎？至如啇韓，六虱、五蠧，棄孝廢仁；轅藥之禍，非虚至也。公孫之白馬、孤犢，辭巧理拙；魏牟比之鴞鳥，非妄貶也。昔東平求諸子、史記，而漢朝不與，蓋以史記多兵謀，而諸子雜詭術也。然洽聞之士，宜撮綱要，覽華而食實，棄邪而採正；極睇參差，亦學家之壯觀也。",
                    "zhushu": ""
                },
                {
                    "paragraph": "研夫孟、荀所述，理懿而辭雅；管、晏屬篇，事覈而言練；列御冦之書，氣偉而采奇；鄒子之說，心奢而辭壯；墨翟、隨巢，意顯而語質；尸佼、尉繚，術通而文鈍；鶡冠綿綿，亟發深言；鬼谷渺渺，毎環其義；情辨以澤，文子擅其能；辭約而精，尹文得其要。愼到折蜜理之巧，韓非著博喻之富，呂氏鑒遠而體周，淮南汎採而文麗。斯則得百氏之華采，而辭氣文之大略也。若夫陸賈典語，賈誼新書，揚雄法言，劉向說苑，王符濳夫，崔寔正論，仲長昌言，杜夷幽求，咸叙經典，或明政術，雖摽論名，歸乎諸子。何者？博明萬事爲子，適辨一理爲論，彼皆蔓延雜說，故入諸子之流。夫自六國以前，去聖未遠，故能越世高談，自開戸牗。兩漢以後，體勢浸弱，難明于坦途，而類多依採，此逺近之漸變也。嗟夫！身與時舛，志共道申，摽心於萬古之上，而送懷於于載之下，金石靡矣，聲其銷乎？",
                    "zhushu": "",
                    "type": 2
                },
                {
                    "paragraph": "贊曰：大夫處世，懷實挺秀。辨雕萬物，智周宇宙。立德何隱，含道必授。條流殊述，若有區囿。",
                    "zhushu": ""
                }
            ]
        },
        {
            "name": "論說第十八",
            "paragraphs": [
                {
                    "paragraph": "論說第十八",
                    "zhushu": "",
                    "type": 1
                },
                {
                    "paragraph": "聖世彞訓曰經，述經敘理曰論。論者，倫也。倫理有無，聖意不墜。昔仲尼微言，門人追記，故仰其經目，稱爲論語。蓋羣論立名，始於兹矣。自論語巳前，經無論字；六韜二論，後人追題乎！詳觀論體，條流多品：陳政，則與議說合契；釋經，則與傳注參體；辨史，則與贊評齊行；銓文，則與敘引共紀。故議者宜言，說者說語，傳者轉師，注者主解，贊者明意，評者平理，序者次事，引者㣧辭。八名區分，一揆宗論。論也者，彌綸羣言，而研一理者也。是以莊周齊物，以論爲名；不韋春秋，六論昭列。至石渠論藝，白虎通講，聚述聖言通經，論家之正體也。及班彪王命，嚴允三將，敷述昭情，善入史體。魏之𥘉覇，術兼名法，傅碬、王粲，校練名理。迄至正始，務欲守文；何晏之徒，始盛玄論。於是聃周當路，與尼父爭塗矣。詳觀蘭碩之才性，仲宣之去代，叔夜之辨聲，太𥘉之本玄，輔嗣之兩例，平叔之二論，並師心獨見，鋒頴精宻，蓋人倫之英也。至如李康運命，同論衡而過之；陸機辨正，效過秦而不及，然其美矣。次及宋代、郭䝉，銳思於機神之區；夷甫、裴頠，交辨於有無之域：並獨歩當時，流聲後代。然滯有者，全繫於形用；貴無者，專守於寂寥；徒銳偏解，莫詣正理；動極神源，其般若之絶境乎！逮江左羣談，惟玄是務。雖有日新，而多抽前緒矣。至如張衡譏世，韻似排說；孔融孝廉，但談嘲戯；曹植辨道，體同書抄。才不持論，寧如其巳。原夫論之爲體，所以辨正然否；窮有數，追無形，迹堅求通，鈎深取極，乃百慮之筌蹄，萬事之權衡也。故其義貴圓通，辭忌枝碎。必使心與理合，彌縫莫見其隙；辭共心宻，敵人不知所乘。斯其要也。是以論如析薪，貴能破理。斤利者，越理而橫斷；辭辨者，反義而取通。覽文雖巧，而檢跡如妄。唯君子能通天下之志，安可以曲論哉？若夫注釋爲詞，解散論體，襍文雖異，總㑹是同。若秦延君之注堯典，十餘萬字；朱普之解尚書，三十萬言。所以通人惡煩，差學章句。若毛公之訓詩，安國之傳書，鄭君之釋禮，王弼之解易，要約明暢，可謂式矣。說者，悅也。言咨悅懌，過悅必僞。說之善者，伊尹以論味隆殷，太公以辨釣興周。及燭武行而紓鄭，端木出而存魯，亦其美也。曁戰國爭雄，辨士雲踊；從橫參謀，長短角勢；轉丸騁其巧辭，飛鉗伏其精術。一人之辨，重於九鼎之寳；三寸之舌，強於百萬之師。六印磊落以佩，五都隱賑而封。至漢定秦、楚，辨士弭節。酈君旣斃於齊鑊，蒯子幾入乎漢鼎。雖復陸賈籍甚，張釋傅㑹，杜欽文辨，樓護脣舌，頡頏萬乘之階，抵嘘公卿之席，並順風以託勢，莫能逆波而泝洄矣。夫說貴撫㑹，㢮張相隨，不專緩頰，亦在刀筆。范雎之言事，李斯之止逐客，並煩情入機，動言中務，雖批逆鱗，而功成計合，此上書之善說也。至鄒陽之說呉梁，喻巧而理至，故雖危而無咎矣。敬通鮑鄧，事緩而文繁，所以歷聘而罕過也。凡論之樞要，必使時利而義貞，進有契於成務，退無阻於榮身。自非譎敵，則唯忠與信。披肝膽以獻主，飛文敏以濟辭，此說之本也。而陸氏直稱說煒曄以譎誑，何哉？",
                    "zhushu": "",
                    "type": 2
                },
                {
                    "paragraph": "贊曰：理形於言，叙理成論。詞深人天，致遠方寸。隂陽莫貳，鬼神靡遯。說爾飛鉗，呼吸沮勸。",
                    "zhushu": ""
                }
            ]
        },
        {
            "name": "詔䇿第十九",
            "paragraphs": [
                {
                    "paragraph": "詔䇿第十九",
                    "zhushu": "",
                    "type": 1
                },
                {
                    "paragraph": "皇帝御㝢，其言也神。淵嘿黼扆，而響盈四表，唯詔䇿乎！昔軒轅、唐、虞，同稱爲命。命之爲義，制性之本也。其在三代，事兼誥誓。誓以訓戎，誥以敷政。命喻自天，故授管錫㣧。易之姤象：后以施命誥四方。誥命動民，若天下之有風矣。降及七國，並稱曰令。命者，使也。秦并天下，改命曰制。漢𥘉定儀則，則命有四品：一曰䇿書，二曰制書，三曰詔書，四曰戒勑。勑戒州邦，詔誥百官，制施赦命，䇿對王侯。䇿者，簡也；制者，裁也；詔者，告也；勑者，正也。詩云：畏此簡書。易稱：君子以制數度。禮稱：明君之詔。書稱：勑天之命。並本經典，以立名目。逺詔近命，習秦制也。記稱絲綸，所以應接羣后。虞重納言，周貴喉舌。故兩漢詔誥，職在尚書。王言之大，動入史䇿，其出如綍，不反若汗。是以淮南有英才，武帝使相如視草；隴右多文士，光武加意於書辭。豈直取美當時，亦敬愼來葉矣。觀文、景以前，詔體浮新；武帝崇儒，選言弘奥。䇿對三王，文同訓典；觀戒淵雅，埀範後代。及制誥嚴助，卽云厭承明廬，蓋寵才之恩也。孝宣璽書，責搏士陳遂，亦故舊之厚也。逮光武撥亂，留意斯文，而造次喜怒，時或偏濫。詔賜鄧禹，稱司徒爲堯；勑責侯覇，稱黃鉞一下。若斯之類，實乖憲章。曁明帝崇學，惟詔間出。安和政㢮，禮閣鮮才，毎爲詔勑，假手外請。建安之末，文理代興。潘朂九錫，典雅逸羣。衞觊禪誥，符命炳燿，弗可加也。自魏晉誥䇿，職在中書，劉放、張華，牙管斯任，施命發號，洋洋盈耳。魏文帝下詔，辭義多偉。至於作威作福，其萬慮之一弊乎！晉氏中興，唯明帝崇才。以温嶠文淸，故中書。自斯以後，體慮風流矣。夫王言崇祕，大觀在上，所以百辟其刑，萬邦作孚。故授官選賢，則義炳重離之輝；優文封䇿，則氣含風雨之潤；勑戒恒誥，則筆吐星漢之華；治戎爕伐，則聲有洊雷之威；靑灾肆赦，則文有春露之滋；明罰勑法，則辭有秋霜之烈。此詔䇿之大略也。",
                    "zhushu": ""
                },
                {
                    "paragraph": "戒勑爲文，實詔之切者，周穆命鄧父受勑憲，此其事也。魏武稱作勑戒當指事而誥，勿得依違，曉治要矣。及晉武勑戒，備告百官：勑都督以兵要，戒州牧以董司，警郡守以恤隱，勒牙門以禦衛，有訓典焉。戒者，愼也。禹稱：戒之用休。君父至尊，在三同極。漢高祖之勑太子，東方朔之戒子，亦顧命之作也。及馬援巳下，各賂家戒。班姬女戒，足稱母師也。",
                    "zhushu": ""
                },
                {
                    "paragraph": "教者，效也。言出而民效也。契敷五教，故王侯稱教。昔鄭弘之守南陽，條教爲後所述，乃事緒明也。孔融之守北海，文教麗而罕於理，乃治體乖也。若諸葛孔明之詳約，庾雅恭之明斷，並理得而辭中，辭之善也。",
                    "zhushu": ""
                },
                {
                    "paragraph": "自教以下，則又有命。詩云：有命在天。明爲重也。周禮曰：師氏詔王。爲輕命。今詔重而命輕者，古今之變也。",
                    "zhushu": "",
                    "type": 2
                },
                {
                    "paragraph": "贊曰：皇王施令，寅嚴宗誥。我有絲言，兆民尹好。輝音峻舉，鴻風遠蹈。騰義飛辭，煥其大號。",
                    "zhushu": ""
                }
            ]
        },
        {
            "name": "檄移第二十",
            "paragraphs": [
                {
                    "paragraph": "檄移第二十",
                    "zhushu": "",
                    "type": 1
                },
                {
                    "paragraph": "震雷始於曜電，出師先乎威聲。故觀電而懼雷壯，聽聲而懼兵威。兵先乎聲，其來巳久。昔有虞始戒於國，夏后初誓於軍，殷誓軍門之外，周將交刃而誓之。故知帝世戒兵，三王誓師，宣訓我衆，未及敵人也。至周穆西征，祭公謀父稱：古有威讓之令，令有文告之辭。卽檄之本源也。及春秋征伐，自諸侯出，懼敵弗服，故兵出湏名，振此威風，暴彼昏亂。劉獻公之所謂告之以文辭，董之以師武者也。齊桓征楚，告菁茅之闕；晉厲伐秦，責其郜之焚；管仲、呂相，奉辭先路。詳其意義，卽今之檄文。曁乎戰國，始稱爲檄。檄者，皦也。宣露於外，皦然明白也。張儀檄楚，書以尺二。明白之文，或稱露布，播諸視聽也。夫兵以定亂，莫敢自專，天子親戎，則稱龔行天罰；諸侯御師，則云肅將王誅。故分閫推轂，奉辭伐罪，非唯致果爲毅，亦且厲辭爲武。使聲如衡風所繫，氣似攙搶所掃；奮其武怒，總其罪人；懲其惡稔之時，顯其貫盈之數；揺姦宄之膽，訂信愼之心；使百尺之衝，摧折於咫書，萬雉之城，顚墜於一檄者也。觀隗囂之檄亡新，有其三逆，文不雕飾，而辭切事明，隴右文士，得檄之體矣。陳琳之檄，壯有骨鯁，雖姦閹携養，章宻太甚，發丘模金，誣過其虚，然抗辭書釁皦然露。固矣，敢指曹公之鋒；幸哉，免袁黨之戮也。鍾㑹檄蜀，徵驗甚明；桓公檄胡，觀釁尤切，並壯筆也。凡檄之大體，或述此休明，或敘彼苛虐；指天時，審人事，筭強弱，角權勢；摽蓍龜於前驗，懸鞶鑑於巳然，雖本國信，實參兵詐。譎詭以馳㫖，煒曄以騰說，凡此衆條，莫或違之者也。故其植義颺辭，務在剛健。挿羽以示迅，不可使辭緩；露板以宣衆，不可使義隱。必事昭而理辨，氣盛而辭斷，此其要也。若曲趣宻巧，無所取才矣。又州邦徵吏，亦稱爲檄，固明舉之義也。",
                    "zhushu": ""
                },
                {
                    "paragraph": "移者，易也。移風易俗，令徃而民隨者也。相如之難蜀老，文曉而喻博，有移檄之骨焉。及劉歆之移太常，辭剛而義辨，文移之首也。陸機之移百官，言約而事顯，武移之要者也。故檄移爲用，事兼文武。其在金革，則逆黨用檄，煩命資移，所以洗濯民心，堅用符契。意用小異，而體義大同，與檄參伍，故不重論也。",
                    "zhushu": "",
                    "type": 2
                },
                {
                    "paragraph": "贊曰：三驅弛剛，九伐先話。鞶鑑吉㐫，著龜成敗。推壓鯨鯢，抵落蜂蠆。移寳易俗，草偃風邁。",
                    "zhushu": ""
                }
            ]
        },
        {
            "name": "封禪第二十一",
            "paragraphs": [
                {
                    "paragraph": "封禪第二十一",
                    "zhushu": "",
                    "type": 1
                },
                {
                    "paragraph": "夫正位北辰，嚮明南靣，所以運天樞，毓黎獻者，何嘗不經道緯德，以勒皇蹟者哉？綠圖曰：潬潬噅噅，棼棼雉雉，萬物盡化。言至德所被也。丹書曰：義勝欲則從，欲勝義則凶，戒愼之至也。則戒愼以崇其德，至德以凝其化，七十有二君，所以封禪矣。",
                    "zhushu": ""
                },
                {
                    "paragraph": "昔黃帝神靈，克膺鴻瑞，勒功喬岳，鑄鼎荆山。大舜廵岳，顯乎虞典；成康封禪，聞之樂緯。及齊桓之覇，爰窺王跡，夷吾譎陳，距以怪物，固知玉牒金鏤，專在帝皇也。然則西鶼東鰈，南茅北黍，空談非徵，勲德而巳。是史遷八書，明述封禪者，固禋祀之殊禮，銘號之祕，祀天之壯觀。秦始皇銘岱，文自李斯，法家辭氣，體乏弘潤，然疎而能壯，亦彼時之絶采也。鋪觀兩漢隆盛，孝武禪號於肅然，光武廵封於梁父，請德銘勲，乃鴻筆耳。觀相如封禪，蔚爲唱首。爾其表權輿，序皇王，炳玄符，鏡鴻業，驅前古於當今之下，騰休明於列聖之上，歌之以禎瑞，讚之以介丘，絶筆兹文，固惟新之作也。及光武勒碑，則文字張純，首㣧典謨，末同祝辭，引鈎䜟，敘離分，計武功，述文德，事覈理舉，華不足而實有餘矣。凡此二家，並岱宗實跡也。及揚雄劇秦，班固典引，事非鐫石，而體因紀禪。觀劇秦爲文，影寫長卿，詭言遯辭，故兼包神怪。然骨掣靡宻，辭貫圓通，自稱極思，無遺力矣。典引所敘，雅有懿乎！歷鑑前作，能執厥中，其致義㑹文，斐然餘巧。故稱封禪麗而不典，劇秦典而不實，豈非追觀易爲明，循勢易爲力歟？至於邯鄲受命，攀響前聲，風末力寡，輯韻成頌，雖文理煩序，而不能奮飛。陳思魏德，假論客主，問荅迂緩，且已千言，勞深勣寡，飈燄缺焉。",
                    "zhushu": ""
                },
                {
                    "paragraph": "兹文爲用，蓋一代之典章也。搆位之始，宜明大體，樹骨於訓典之區，選言於宏富之路，使意古而不晦於深文，今而不墜於淺，義吐光芒，辭成廉鍔，則爲偉矣。雖復道極數殫，終然相襲，而日新其來者，必超前轍焉。",
                    "zhushu": "",
                    "type": 2
                },
                {
                    "paragraph": "贊曰：封勒帝勣，對越天休。逖聽高岳，聲英克彪。樹石九旻，泥金八幽。鴻律蟠采，如龍如虬。",
                    "zhushu": ""
                }
            ]
        },
        {
            "name": "章表第二十二",
            "paragraphs": [
                {
                    "paragraph": "章表第二十二",
                    "zhushu": "",
                    "type": 1
                },
                {
                    "paragraph": "夫設官分職，高卑聯事。天子埀珠以聽，諸侯鳴玉以朝。敷奏以言，明試以功。故堯咨四岳，舜命八元，固辭再讓之請，俞徃欽哉之授，並陳辭帝庭，匪假書翰。然則敷奏以言，則章表之義也；明試以功，卽授爵之典也。至太甲旣立，伊尹書誡，思庸歸毫，又作書以讚，文翰獻㬱，事斯見矣。周監二代，文理彌盛。再拜稽首，對揚休命，承文受冊，敢當丕顯。雖言筆未分，而陳謝可見。降及七國，未變古式，言事於王，皆稱上書。秦初定制，改書曰奏。漢定禮儀，則有四品：一曰章，二曰奏，三曰表，四曰議。章以謝恩，奏以按劾；表以陳請，議以執異。章者，明也。詩云：爲章于天，謂文明也。其在文物，赤白曰章。表者，標也。禮有表記，謂德見儀。其在器式，揆景曰表。章表之目，蓋取諸此也。按七略、藝文，謠詠必錄。章表奏議，經國之樞機，然闕而不纂者，乃各有故事，而在職司也。前漢表謝，遺篇寡存。及後漢察舉，必試章奏。左雄奏議，臺閣爲式；胡廣章奏，天下第一，並當時之傑筆也。觀伯始謁陵之章，足見其典文之美焉。昔晉文受冊三從命，是以漢末讓表，以三爲斷。曹公稱爲表不止三讓，又勿得浮華。所以魏初表章，指事造實，求其靡麗，則未足美矣。至於文舉之薦禰衡，氣揚采飛；孔明之辭後主，志盡文暢。雖華實異㫖，並表之英也。琳、瑀章表，有譽當時，孔章稱健，則其標也。陳思之表，獨冠羣才。觀其體贍而律調，辭淸而志顯，應物掣巧，隨變生趣，執轡有餘，故能緩急應節。逮覽晉初筆札，則張華爲儔。其三讓公封，理周辭要，引義比事，必得其偶，世珍鷦鷯，莫顧章表。及羊公之辭開府，有譽於前談；庾公之讓中書，信美於徃載。序志顯類，有文雅焉。劉琨勸進，張駿自序，文致耿介，並陳事之美表也。",
                    "zhushu": ""
                },
                {
                    "paragraph": "原夫章表文爲用也，所以對揚王庭，昭明心曲，旣其身文，且亦國華。章以造闕，風矩應明；表以致禁，骨采宜耀。循名課實，以爲本者也。是以章式炳賁，志在典謨，使要而非略，明而不淺。表體多包，情僞屢遷，必雅義以扇其風，淸文以馳其麗。然懇愜者辭爲心使，浮侈者情爲出使，繁約得正，華實相勝，唇吻不滯，則中律矣。子貢云：心以制之，言以結之。蓋一辭意也。荀卿以爲觀人美辭，麗以黼黻，文章亦可以喻於斯乎？",
                    "zhushu": "",
                    "type": 2
                },
                {
                    "paragraph": "贊曰：敷奏綘闕，獻僭黼扆。言必貞明，義則弘偉。肅恭節文，條理首尾。君子秉文，辭令有斐。",
                    "zhushu": ""
                }
            ]
        },
        {
            "name": "奏啓第二十三",
            "paragraphs": [
                {
                    "paragraph": "奏啓第二十三",
                    "zhushu": "",
                    "type": 1
                },
                {
                    "paragraph": "昔唐虞之臣，敷奏以言。秦、漢之輔，上書稱奏。陳政事，獻典儀，上急變，劾僭謬，總謂之奏。奏者，進也，敷于下情，進於上也。秦始立奏，而法家少文。觀王綰之奏勲德，辭質而義近；李斯之奏驪山，事略而意逕。政無膏潤，形於篇章矣。自漢以來，奏事或稱上疏，儒雅繼踵，殊采可觀。若夫賈誼之務農，眺錯之兵卒，匡衡之定郊，王吉之觀禮，溫舒之緩獄，谷永之諌仙，理旣切至，辭亦通明，可謂識大體矣。後漢羣賢，嘉言罔伏，楊秉耿介於災異，陳蕃憤懣於尺一，骨鯁得焉。張衡指摘於史職，蔡邕銓列於朝儀，博雅明焉。魏代名臣，文理迭興，若高堂天文，黃觀教學，王朗節省，甌毅考課，亦盡節而知治矣。晉氏多難，災屯流移，劉頌殷勤於時務，溫嶠懇切於費役，並體國之忠規矣。夫奏之爲筆，固以明允篤誠爲本，辨扸疏通爲首，強志足以成務，博見足以窮理，酌古御今，治繁總要，此其體也。若乃按劾之奏，所以明憲淸國。昔周之太僕，繩愆紏繆；秦之御史，職主文法；漢置中丞，總司按劾。故位在摯擊，砥礪其氣，必使筆端振風，簡上凝霜者也。觀孔光之奏董賢，則實其姦囘；路粹之奏孔融，則誣其釁惡。名儒之與險士，固殊心焉。若夫傅盛勁直，而按辭堅深；劉隗切正，而劾文闊略，各其志也。後之彈事，迭相斟酌，惟新日用而舊凖弗差。然函人欲全，矢人欲傷，術在紏惡，勢必深峭。詩刺䜛人，投卑豺虎；禮嫉無禮，方之鸚猩；墨翟非儒，目以豕彘；孟軻譏墨，比諸禽獸。詩、禮儒墨，旣其如兹，奏劾嚴文，孰云能免？是以世人爲文，競於詆訶，吹毛取瑕，次骨爲戾，復似善罵，多失折衷。若能闢禮門以懸䂓，標義路以植矩，然後踰垣者折肱，捷徑者㓕趾。何必躁言醜句，話病爲切哉！是以立範運衡，宜明體要，必使理有典刑，辭有風軌，總法家之式，秉儒家之文。不畏強禦，氣流墨中，無縱詭隨，聲動簡外，乃稱絶席之雄，直方之舉耳。",
                    "zhushu": ""
                },
                {
                    "paragraph": "啓者，開也。高宗云：啓乃心，沃朕心。取其義也。孝景諱啓，故兩漢無稱。至魏國箋記，如云啓聞，奏事之末，或謹宻啓。自晉來盛啓，用兼表奏。陳政言事，旣奏之異條；讓爵謝恩，亦表之别幹。必歛徹入規，促其音節，辨要輕淸，文而不侈，亦啓之大略也。",
                    "zhushu": ""
                },
                {
                    "paragraph": "又表奏确切，號爲讜言。讜者，偏也。王道有偏，乖乎蕩蕩，其偏，故曰讜言也。孝成稱班伯之讜言，貴直也。自漢置八儀，宻奏隂陽，皂囊封扳，故曰封事。眺錯受書，還士便宜。後代便宜，多附封事，愼機宻也。夫王臣匪躬，必吐謇諤，事舉人存，故無待泛說也。",
                    "zhushu": "",
                    "type": 2
                },
                {
                    "paragraph": "贊曰：皂飾司直，肅清風禁。筆銳干將，墨含淳酖。雖有次骨，無或膚浸。獻政陳宜，事必勝任。",
                    "zhushu": ""
                }
            ]
        },
        {
            "name": "議對第二十四",
            "paragraphs": [
                {
                    "paragraph": "議對第二十四",
                    "zhushu": "",
                    "type": 1
                },
                {
                    "paragraph": "周爰諮謀，是謂爲議。議之言宜，審事宜也。易之節卦：君子以制度數議德行。周書曰：議事以制，政乃弗迷。議貴節制，經典之體也。昔管仲稱軒轅有明臺之議，則其來遠矣。洪水之難，堯咨四岳；宅揆之舉，舜疇五人。三代所興，詢及蒭蕘。春秋釋宋，魯桓務議；及趙靈胡服，而季父爭論。商鞅變法，而甘龍交辨。雖憲章無筭，而同異足觀。迄今有漢，始立駁議。駁者，雜也。襍議不純，故曰駁也。自兩漢文明，楷式照備，藹藹多士，發言盈庭。若賈誼之遍代諸生，可謂捷於議也。至如主父之駁挾弓，安國之辨匈奴，賈捐之陳於朱崖，劉歆之辨於祖宗，雖質文不同，得事要矣。若乃張敏之斷輕侮，郭躬之議擅誅，程曉之駁校事，司馬芝之議貨錢，何曾蠲出女之科，秦秀定賈充之謐，事實允當，可謂逹議體矣。漢世善駁，則應劭爲首；晉代能議，則傅咸爲宗。然仲瑗博古，而銓貫以敘，長虞識治，而屬辭枝繁。及陸機斷議，亦有鋒頴，而腴辭弗翦，頗累文骨，亦各有美，風格存焉。夫動先擬議，明用稽疑，所以敬愼羣務，㢮張治術。故其大體所資，必樞紐經典，採故實於前代，觀通變於當今，理不謬摇其枝，字不妄舒其藻。又郊祀必洞於禮，戎事必練於兵，佃榖先暁於農，斷訟務精於律。然後標以顯義，約以正辭。文以辨㓗爲能，不以繁縟爲巧；事以明覈爲美，不以深隱爲竒。此綱領之大要也。若不逹政體，而舞筆弄文，支離搆辭，穿鑿㑹巧，空騁其華，固爲事實所擯；設得其埋，亦爲遊辭所理。昔秦女嫁晉，從文衣之媵者，晉人貴媵而賤女；楚珠鬻鄭，爲薰桂之櫝，鄭人買櫝而還珠。若文浮於理，末勝其本，則秦女楚珠，復在於兹矣。",
                    "zhushu": ""
                },
                {
                    "paragraph": "又對䇿者，應詔而陳政也；射策者，探事而獻說也。言中理凖，譬射侯中的，二名雖殊，卽議之别體也。古之造士，選事考言。漢文中年，始舉賢良，眺錯對䇿，蔚爲舉首。及孝武益明，旁求俊乂，對策者以第一登庸，射䇿者以甲科入仕，斯固選賢要術也。觀眺氏之對，驗古今，辭裁以辨，事通而贍，超升高第，信有徴矣。仲舒之對，祖述春秋，本隂陽之化，究列代之變，煩而不慁者，事理明也。公孫之對，簡而未博，然總要以約文，事切而情舉，所以太常居下，而天子擢上也。杜欽之對，略而指事，辭以治宣，不爲文作。及後漢魯平，辭氣質素，以儒雅中策，以入高第。凡此五家，並明代之明範也。魏晉巳來，稍務文麗，以文紀實，所失巳多。及其來選，又稱疾不㑹，雖欲求文，弗可得也。是以漢飮博士，而雉集平堂；晉策秀才，而麏興於前。無他怪也，選失之異耳。",
                    "zhushu": ""
                },
                {
                    "paragraph": "夫駁議偏辨，各執異見，對策揄揚，大明治道，使事深於政術，理宻於時務，酌三五以鎔世，而非迂緩之高談。馭權變以拯俗，而非刻薄之僞論。風恢恢而能遠，流洋洋而不溢，王庭之美對也。難矣哉，士之爲才也。或練治而寡文，或工文而疎治，對䇿所選，實屬通才。志足文遠，不其鮮歟。",
                    "zhushu": "",
                    "type": 2
                },
                {
                    "paragraph": "贊曰：議惟疇政，名實相課。斷理必綱，摛辭無懦。對策王庭，同時酌和。洽體高秉，雅謨遠播。",
                    "zhushu": ""
                }
            ]
        },
        {
            "name": "書記第二十五",
            "paragraphs": [
                {
                    "paragraph": "書記第二十五",
                    "zhushu": "",
                    "type": 1
                },
                {
                    "paragraph": "大舜云：書用識哉。所以記時事也。蓋聖賢言辭，總爲尚書。尚書之爲體，主言者也。揚雄曰：言，心聲也。書，心畫也。聲畫形，君子小人可見矣。故書者，舒也。舒布其言，陳之簡牘，取象乎史，貴在明决而巳。三代政暇，文翰頗疎；春秋聘繁，書介彌盛。繞朝贈士㑹以䇿，子家與趙宣以書，巫臣之遺子反，子産之諌范宣，詳觀四書，辭若對靣。又子服敬叔進弔書於滕君，固知行人挈辭，多被翰墨矣。及七國獻書，詭麗輻湊；漢來筆札，辭氣紛紜。觀史遷之報任安，東方朔之難公孫，楊惲之酬㑹宗，子雲之答劉歆，志氣槃桓，各含殊采，並杼軸乎尺素，抑揚乎寸心。逮後漢書記，則崔瑗尤善；魏之元瑜，號稱翩翩。文舉屬章，半簡必錄。休璉好事，留意辭翰，抑其次也。稽康絶交，實志高而文偉矣。趙至贈離，廼少年之激切也。至如陳遵占辭，百封各意；禰衡代書，親疎得宜，斯又尺牘之偏才也。詳總書體，本在盡言，言以散鬱，陶託風采，故宜條暢以任氣，優柔以懌懷，文明從容，亦心聲之獻酬也。若夫尊貴差序，則肅以節文。戰國以前，君臣同書，秦漢立儀，始有表奏，王公國内，亦稱奏書。張敞奏書於膠后，其義美矣。迄至後漢，稍有名品，公府奏記，而郡將奏牋。記之言志，進巳志也。牋者，表也，識表其情也。崔寔奏記於公府，則崇讓之德音矣。黃香奏牋於江夏，亦肅恭之遺式矣。公幹牋記，麗而規益，子桓弗論，故世所共遺。若略名取實，則有美於爲詩矣。劉廙謝恩，喻切以至，陸機自理，情周而巧，牋之爲善者也。原牋記之爲式，旣上窺乎表，亦下睨乎書，使敬而不懾，簡而無傲，淸美以惠其才，彪蔚以文其響，蓋牋記之分也。",
                    "zhushu": ""
                },
                {
                    "paragraph": "夫書記廣大，衣被事體，筆劄雜名，古今多品。是以總領黎庶，則有譜籍簿錄；毉曆星筮，則有方術占式；申憲述兵，則有律令法制；朝市徵信，則有符契劵疏；百官詢事，則有關刺解牒；萬民逹志，則有狀列辭諺。並述理於心，著言於翰，雖藝文之末品，而政事之先務也。",
                    "zhushu": ""
                },
                {
                    "paragraph": "故謂譜者，普也。注序世統，事資周普。鄭氏譜詩，蓋取乎此。籍者，借也。歲借民力，條之於版，春秋司籍，卽其事也。簿者，圃也。草木區别，文書類聚，張湯、李廣，爲吏所簿，别情僞也。録者，領也。古史世本，編以簡䇿，領其名數，故曰錄也。方者，隅也。醫藥攻病，各有所主，專精一隅，故藥術稱方。術者，路也。筭歷極數，見路乃明。九章積徵，故以爲術。淮南萬畢，皆其類也。占者，覘也。星辰飛伏，伺候乃見，精觀書雲，故曰占也。式者，則也。隂陽盈虚，五行消息，變雖不常，而稽之有則也。律者，中也。黃鍾調起，五音以正，音以正法律馭民，八刑克平，以律爲名，取中正也。令者，命也。出命申禁，有若自天。管仲下命如流水，使民從也。法者，象也。兵謀無方，而竒正有象，故曰法也。制者，裁也。上行於下，匠之制噐也。符者，厚也。徵召防僞，事資中孚。三代玉瑞，漢世金竹，末代從省，易以書翰矣。契者，結也。上古純質，結繩執契，今羗胡徵數，負販記緡，其遺風歟。劵者，束也。明白約束，以備情僞，字形半分，故周稱判書。古有鐡劵，以堅信誓。王褒髯奴，則劵之楷也。疏者，布也。布置物類，撮題近意，故小劵短書，號爲疏也。關者，閉也。出入由門，關閉由審，庶務在政，通塞應詳。韓非云：孫亶四聖相也，而關於州部。蓋謂此也。刺者，逹也。詩人諷刺，周禮三刺，事叙相逹，若針之通結矣。解者，釋也。解釋結滯，徵事以對也。牒者，葉也。短簡編牒，如葉在枝，溫舒截蒲，卽其事也。議政未定，故短牒咨謀。牒之尤宻，謂之爲籖。籖者，籖宻者也。狀者，貌也。禮貌本原，取其事實。先賢表謚，並有行狀，狀之大者也。列者，陳也。陳列事情，昭然可見也。辭者，舌端之文，通巳於人。子産有辭，諸侯所頼，不可巳也。諺者，直語也。䘮言亦不及交，故弔亦稱諺。㕓路淺言，有實無華。鄒穆公云：囊漏儲中，皆其類也。太誓，古人有言，牝雞無晨。大雅云：人亦有言，惟憂用老。並上古遺諺，詩書可引者也。至於陳琳諌辭，稱掩目捕省，潘岳哀辭稱掌珠伉儷，並引俗說而爲文辭者也。夫文辭鄙俚，莫過於諺，而聖賢詩書，採以爲談，况踰於此，豈可忽哉！",
                    "zhushu": ""
                },
                {
                    "paragraph": "觀此四條，並書記所總，或事本相通，而文意各異，或全任質素，或雜用文綺，隨事立體，貴乎精要。意少一字則義闕，句長一言則辭妨，並有司之實務，而無藻之所忽也。然才冠鴻筆，多疎尺牘，譬九方堙之識駿足，而不知毛色牝牡也。言旣身文，信亦邦瑞，翰林之士，思理實焉。",
                    "zhushu": "",
                    "type": 2
                },
                {
                    "paragraph": "贊曰：文藻條流，託在筆札。旣馳金相，亦運木訥。萬古聲薦，千里應㧞。庶務紛綸，因書乃察。",
                    "zhushu": ""
                }
            ]
        },
        {
            "name": "神思第二十六",
            "paragraphs": [
                {
                    "paragraph": "神思第二十六",
                    "zhushu": "",
                    "type": 1
                },
                {
                    "paragraph": "古人云：形在江海之上，心存魏闕之下。神思之謂也。文之思也，其神遠矣。故寂然凝慮，思接千載；悄焉動容，視通萬里；吟詠之間，吐納珠玉之聲；眉睫之前，卷舒風雲之色。其思理之致乎！故思理爲妙，神與物游。神居胸臆，而志氣統其關鍵；物㳂耳目，而辭令管其樞機。樞機方通，則物無隱貌；關鍵將塞，則神有遯心。是以陶鈞文思，貴在虚靜，䟽瀹五藏，澡雪精神。積學以儲寳，酌理以富才，研閱以窮照，馴致以繹辭。然後使玄解之宰，㝷聲律而定墨；獨照之匠，闚意象而運斤。此蓋馭文之首術，謀篇之大端。",
                    "zhushu": ""
                },
                {
                    "paragraph": "夫神思方運，萬塗競萌，規矩虚位，刻鏤無形。登山則情滿於山，觀海則意溢於海，我才之多少，將與風雲而並驅矣。方其搦翰，氣倍辭前，曁乎篇成，半折心始。何則？意翻空而易奇，言徵實而難巧也。是以意授於思，言授於意，宻則無際，疎則千里。或理在方寸，而求之域表；或義在咫尺，而思隔山河。是以秉心飬術，無務苦慮，含章司契，不必勞情也。",
                    "zhushu": ""
                },
                {
                    "paragraph": "人之禀才，遲速異分；文之制體，大小殊功。相如含筆而腐毫，揚雄輟翰而驚夢，桓譚疾感於苦思，王充氣竭於思慮，張衡研京以十年，左思練都以一紀，雖有巨文，亦思之緩也。淮南崇朝而賦騷，枚臯應詔而成賦，子建援牘如口誦，仲宣舉筆似㝛搆，阮瑀據案而制書，禰衡當食而草奏。雖有短篇，亦思之速也。",
                    "zhushu": ""
                },
                {
                    "paragraph": "若夫駿發之士，心總要術，敏在慮前，應機立斷；覃思之人，情饒岐路，鑒在疑後，研慮方定。機敏故造次而成功；慮疑故愈久而致績。難易雖殊，並資博練。若學淺而空遲，才疎而徒速，以斯成噐，未之前聞。是以臨篇綴慮，必有二患：理鬱者若貧，辭溺者傷亂。然則博聞爲饋貧之糧，貫一爲拯亂之藥，博而能一，亦有助乎心力矣。",
                    "zhushu": ""
                },
                {
                    "paragraph": "若情數詭雜，體變遷貿，拙辭或孕於巧義，庸事或萌於新意。視布於麻，雖云未費，杼軸獻功，煥然乃珍。至於思表纎㫖，文外曲致，言所不追，筆固知止。至精而後闡其妙，至變而後通其數。伊摯不能言鼎，輪扁不能語斤。其微矣乎！",
                    "zhushu": "",
                    "type": 2
                },
                {
                    "paragraph": "贊曰：神用象通，情變所孕。物以貌求，心以理應。刻鏤聲律，萌芽比興。結慮司契，垂帷制勝。",
                    "zhushu": ""
                }
            ]
        },
        {
            "name": "體性第二十七",
            "paragraphs": [
                {
                    "paragraph": "體性第二十七",
                    "zhushu": "",
                    "type": 1
                },
                {
                    "paragraph": "夫情動而言形，理發而文見，蓋㳂隱以至顯，因内而符外者也。然才有庸儁，氣有剛柔，學有淺深，習有雅鄭，並情性所爍，陶染所凝，是以筆區雲譎，文苑波詭者矣。故辭理庸儁，莫能翻其才；風趣剛柔，寜或改其氣；事義淺深，未聞乖其學；體式雅鄭，鮮有反其習。各師成心，其異如靣。",
                    "zhushu": ""
                },
                {
                    "paragraph": "若總其歸塗，則數窮八體：一曰典雅，二曰遠奥，三曰精約，四曰顯附，五曰繁縟，六曰壯麗，七曰新奇，八曰輕靡。典雅者，鎔式經誥，方軌儒門者也。遠奥者，馥采典文，經理玄宗者也。精約者，覈字省句，剖析毫釐者也。顯附者，辭直義暢，切理厭心者也。繁縟者，博喻釀采，煒燁枝派者也。壯麗者，高論宏裁，卓爍異采者也。新奇者，擯古競今，危側趣詭者也。輕靡者，浮文弱植，縹緲附俗者也。故雅與奇反，奥與顯殊，繁與約舛，壯與輕乖。文辭根葉，苑囿其中矣。",
                    "zhushu": ""
                },
                {
                    "paragraph": "若夫八體屢遷，功以學成。才力居中，肇自血氣。氣以實志，志以定言，吐納英華，莫非情性。是以賈生俊發，故文㓗而體清。長卿傲誕，故理侈而辭溢。子雲沉寂，故志隱而味深。子政簡易，故趣昭而事博。孟堅雅懿，故裁宻而思靡。平子淹通，故慮周而藻宻。仲宣躁銳，故頴出而才果。公幹氣𥚹，故言壯而情駭。嗣宗俶儻，故響逸而調遠。叔夜儁俠，故興高而采烈。安仁輕敏，故鋒發而韻流。士衡矜重，故情繁而辭隱。觸類以推，表裏必符。豈非自然之恒資，才氣之大略哉！",
                    "zhushu": ""
                },
                {
                    "paragraph": "夫才有天資，學愼始習，斵梓染絲，功在初化，噐成綵定，難可翻移。故童子雕琢，必先雅製；㳂根討葉，思轉自圓。八體雖殊，㑹通合數，得其環中，則輻輳相成。故宜摹體以定習，因性以練才，文之司南，用此道也。",
                    "zhushu": "",
                    "type": 2
                },
                {
                    "paragraph": "贊曰：才性異區，文體繁詭。辭爲膚根，志實骨髓。雅麗黼黻，滛巧朱紫。習亦凝眞，功㳂漸靡。",
                    "zhushu": ""
                }
            ]
        },
        {
            "name": "風骨第二十八",
            "paragraphs": [
                {
                    "paragraph": "風骨第二十八",
                    "zhushu": "",
                    "type": 1
                },
                {
                    "paragraph": "詩總六義，風冠其首，斯乃化感之本源，志氣之符契也。是以怊悵述情，必始乎風；沉吟鋪辭，莫先於骨。故辭之待骨，如體之樹骸；情之含風，猶形之包氣。結言端直，則文骨成焉；意氣駿爽，則文風淸焉。若豐藻克贍，風骨不飛，則振采失鮮，負聲無力。是以綴慮裁篇，務盈守氣，剛健旣實，輝光乃新，其爲文用，譬征鳥之使翼也。",
                    "zhushu": ""
                },
                {
                    "paragraph": "故練於骨者，析辭必精；深乎風者，述情必顯。捶字堅而難移，結響凝而不滯，此風骨之力也。若瘠義肥辭，繁雜失統，則無骨之徵也。思不環周，索課乏風，則無風之驗也。皆潘朂錫魏，思摹經典，羣才韜筆，乃其骨髓峻也；相如賦仙，氣號凌雲，蔚爲辭宗，廼其風力遒也。能鑒斯要，可以定文，兹術或違，無務繁采。",
                    "zhushu": ""
                },
                {
                    "paragraph": "故魏文稱：文以氣爲主，氣之清濁有體，不可力强而致。故其論孔融，則云體氣高妙；論徐幹，則云時有濟氣；論劉楨，則云時有逸氣。公幹亦云：孔氏卓卓，信含異氣，筆墨之性，殆不可勝。並重氣之㫖也。夫翬翟備色，翾翥百歩，肌豐而力沈也；鷹隼乏采，翰飛戾天，骨勁而氣猛也。文章才力，有似於此。若風骨乏采，則鷙集翰林；采乏風骨，則雉竄文囿。唯藻耀而高翔，固文筆之鳴鳯也。",
                    "zhushu": ""
                },
                {
                    "paragraph": "若夫鎔冶經典之範，翔集子史之術，洞曉情變，曲昭文體，然後能莩甲新意，雕畫奇辭。昭體，故意新而不亂；曉變，故辭奇而不黷。若骨采未圓，風辭未練，而跨略舊規，馳𩥦新作，雖獲巧意，危敗亦多，豈空結奇字，紕繆而成輕矣。周書云：辭尚體要，弗惟好異。蓋防文濫也。然文術多門，各適所好，明者弗授，學者弗師。於是習華隨侈，流遁忘反。若能確乎正式，使文明以健，則風清骨峻，篇體光華。能研諸慮，何遠之有哉？",
                    "zhushu": "",
                    "type": 2
                },
                {
                    "paragraph": "贊曰：情與氣偕，辭共體並。文明以健，珪璋乃聘。蔚彼風力，嚴此骨鯁。才鋒峻立，符采克炳。",
                    "zhushu": ""
                }
            ]
        },
        {
            "name": "通變第二十九",
            "paragraphs": [
                {
                    "paragraph": "通變第二十九",
                    "zhushu": "",
                    "type": 1
                },
                {
                    "paragraph": "夫設文之體有常，變文之數無方，何以明其然耶？凡詩賦書記，名理相因，此有常之體也；文辭氣力，通變則久，此無方之數也。名理有常，體必資於故實；通變無方，數必酌於新聲。故能騁無窮之路，飲不竭之源。然綆短者衘渇，足疲者輟塗，非文理之數盡，乃通變之術疎耳。故論文之方，譬諸草木，根幹麗士，而同性，臭味晞陽而異品矣。",
                    "zhushu": ""
                },
                {
                    "paragraph": "是以九代詠歌，志合文財。黃歌斷竹，質之至也；唐歌在昔，則廣於黃世；虞歌卿雲，則文於唐時；夏歌雕墻，縟於虞代；商周篇什，麗於夏年。至於序志述時，其揆一也。暨楚之騷文，矩式周人；漢之賦頌，影寫楚世；魏之薦制，顧慕漢風；晉之辭章，瞻望魏采。確而論之，則黃唐淳而質，虞夏質而辨，商周麗而雅，楚漢侈而艶，魏晉淺而綺，宋初訛而新。從質及訛，彌近彌澹。何則？競今疎古，風味氣衰也。",
                    "zhushu": ""
                },
                {
                    "paragraph": "今才頴之士，刻意學文，多略漢篇，師範宋集，雖古今備閱，然近附而遠疎矣。夫青生於藍，綘生於蒨，雖踰本色，不能復化。桓君山云：予見新進麗文，美而無採；及見劉揚言辭，常輙有得。此其驗也。故練青濯錦，必歸藍蒨；矯訛翻淺，還宗經誥。斯斟酌乎質文之間，而隱括乎雅俗之際，可與言通變矣。",
                    "zhushu": ""
                },
                {
                    "paragraph": "夫誇張聲貌，則漢初巳極，自兹厥後，循環相因，雖軒翥出轍，而終入籠内。枚乘七發云：通望兮東海，虹洞兮蒼天。相如上林云：視之無端，察之無涯，日出東沼，月生西陂。馬融廣成云：天地虹洞，因無端涯，大明出東，月生西陂。揚雄校獵云：出入日月，天與地沓。張衡西京云：日月於是乎出入，象扶桑於蒙汜。此並廣寓極狀，而五家如一。諸如此類，莫不相循，參伍因革，通變之數也。",
                    "zhushu": ""
                },
                {
                    "paragraph": "是以規略文綂，宜宏大體。先博覽以精閱，總綱紀而攝契；然後拓衢路，置關鍵，長轡遠馭，從容按節，慿情以㑹通，負氣以適變；采如宛虹之奮鬐毛，若長離之振翼，廼頴脫之文矣。若乃齷齪於偏解，矜激乎一致，此庭間之廻驟，豈萬里之逸歩哉。",
                    "zhushu": "",
                    "type": 2
                },
                {
                    "paragraph": "贊曰：文律運周，日新其業。變則其久，通則不乏乏。趨時必果，乘機無法。望今制奇，參古定法。",
                    "zhushu": ""
                }
            ]
        },
        {
            "name": "定勢第三十",
            "paragraphs": [
                {
                    "paragraph": "定勢第三十",
                    "zhushu": "",
                    "type": 1
                },
                {
                    "paragraph": "夫情致異區，文變殊術，莫不因情立體，卽體成勢也。勢者，乘利而爲制也。如機發矢直，澗曲文回，自然之趣也。圓者規體，其勢也自轉；方者矩形，其勢也自安。文章體勢，如斯而巳。是以模經爲式者，自入典雅之懿；效驗命篇者，必歸豔逸之華；綜意淺切者，類乏醖藉；㫁辭辨約者，率乖繁縟。譬激水不漪，槁木無隂，自然之勢也。",
                    "zhushu": ""
                },
                {
                    "paragraph": "是以繪事圖色，文辭盡情，色糅而犬馬殊形，情交而雅俗異勢。鎔範所擬，各有司匠，雖無嚴郛，難得踰越。然淵乎文者，並總羣勢：奇正雖反，必兼解以俱通；剛柔雖殊，必隨時而適用。若愛典而惡華，則兼通之理偏，似夏人爭弓矢，執一不可以獨射也；若雅鄭而共篇，則總一之勢離，是楚人鬻矛譽盾，兩難得而俱售也。",
                    "zhushu": ""
                },
                {
                    "paragraph": "是以括囊雜體，切在銓别；宮啇朱紫，隨勢各配。章表奏議，則凖的乎雅頌；賦頌歌詩，則羽儀乎清麗；符檄書移，則楷式於明㫁；史論序注，則師範於覈要；箴銘碑誄，則體制於弘深；連珠七辭，則從事於巧豔。此循體而成勢，隨變而立功者也。雖復契㑹相參，節文互雜，譬五色之錦，各以本采爲地矣。",
                    "zhushu": ""
                },
                {
                    "paragraph": "桓譚稱：文家各有所慕，或好浮華而不知實覈，或美衆多而不見要約。陳思亦云：世之作者，或好煩文博采，深沉其㫖者；或好離言辨白，分毫析釐者；所習不同，所務各異。言勢殊也。劉楨云：文之體，指實強弱，使其辭巳盡而勢有餘，天下一人耳，不可得也。公幹所談，頗亦兼氣。然文之任勢，勢有剛柔，不必壯言慷慨，乃稱勢也。又陸雲自稱：徃日論文，先辭而後情，尚勢而不取悅澤；及張公論文，則欲宗其言。夫情固先辭，勢實須澤，可謂先迷後能從善矣。",
                    "zhushu": ""
                },
                {
                    "paragraph": "自近代辭人，率好詭巧，原其爲體，訛勢所變。厭黷舊式，故穿鑿取新，察其訛意，似難而實無他術也，反正而巳。故文反正爲之，辭反正爲奇。效奇之法，必顚倒文，向上字而抑下，中辭而出外，回互不常，則新色耳。",
                    "zhushu": ""
                },
                {
                    "paragraph": "夫通衢夷坦而多行捷徑者，趨近故也；正文明白，而常務反言者，適俗故也。然宻㑹者以意新得巧，苟異者以失體成怪。舊練之才，則執正以馭奇；新學之銳，則逐奇而失正；勢流不反，則文體遂弊。秉兹情術，可無思邪？",
                    "zhushu": "",
                    "type": 2
                },
                {
                    "paragraph": "贊曰：形生勢成，始末相承。湍廻似規，矢激如澠。因利騁節，情采自凝。狂轡學歩，力心襄陵。郡庠生董開大校",
                    "zhushu": ""
                }
            ]
        },
        {
            "name": "情采第三十一",
            "paragraphs": [
                {
                    "paragraph": "情采第三十一",
                    "zhushu": "",
                    "type": 1
                },
                {
                    "paragraph": "聖賢書辭，總稱文章，非采而何？夫水性虚而淪漪結，木體實而華蕚振，文附質也。虎豹無文，則鞹同犬羊；犀兕有皮，而色資丹𣾰，質待文也。若乃綜述性靈，敷寫噐象，鏤心鳥跡之中，織辭魚網之上，其爲彪炳，縟彩名矣。",
                    "zhushu": ""
                },
                {
                    "paragraph": "故立文之道，其理有三：一曰形文，五色是也；二曰聲文，五音是也；三曰情文，五性是也。五色雜而成黼黻，五音比而成韶夏，五情發而爲辭章，神理之數也。",
                    "zhushu": ""
                },
                {
                    "paragraph": "孝經垂典，喪言不文，故知君子甞言，未嘗質也。老子疾僞，故稱美言不信，而五千精妙，則非棄美矣。莊周云：辯雕萬物，謂藻飾也。韓非云豔采辯說，謂綺麗也。綺麗以豔說，藻飾以辯雕，文辭之變，於斯極矣。",
                    "zhushu": ""
                },
                {
                    "paragraph": "研味孝老，則知文質附乎性情；詳覽莊韓，則見華實過乎滛侈。若擇源於涇渭之流，按轡於邪正之路，亦可以馭文采矣。夫鈆黛所以飾容，而盻倩生於淑姿。文采所以飾言，而辯麗本於情性。故情者文之經，辭者理之緯。經正而後緯成，理定而後辭暢，此立文之本源也。",
                    "zhushu": ""
                },
                {
                    "paragraph": "昔詩人什篇，爲情而造文；辭人賦頌，爲文而造情。何以明其然？蓋風雅之興，志思蓄憤，而吟詠情性，以諷其上，此爲情而造文也。諸子之徒，心非鬱陶，苟馳夸飾，鬻聲釣世，此爲文而造情也。故爲情者要約而寫眞，爲文者滛麗而煩濫。而後之作者，採濫忽眞，遠棄風雅，近師辭賦，故體情之製日疎，逐文之篇愈盛。",
                    "zhushu": ""
                },
                {
                    "paragraph": "故有志深軒冕，而汎詠臯壤；心纏幾務，而虚述人外。眞宰弗存，翩其反矣。夫桃李不言而成蹊，有實存也；男子樹蘭而不芳，無其情也。夫以草木之微，依情待實，况乎文章，述志爲本，言與志反，文豈足徵。",
                    "zhushu": ""
                },
                {
                    "paragraph": "是以聯辭結采，將欲明理，采濫辭詭，則心理愈翳。固知翠綸桂餌，反所以失魚。言隱榮華，殆謂此也。是以衣錦褧衣，惡文太章，賁象窮白，貴乎反本。夫能設謨以位理，擬地以置心，心定而後結音，理正而後摛藻，使文不滅質，博不溺心，正采耀乎朱藍，間色屏於紅紫，乃可謂雕琢其章，彬彬君子矣。",
                    "zhushu": "",
                    "type": 2
                },
                {
                    "paragraph": "贊曰：言以文遠，誠哉斯驗。心術旣形，英華乃贍。吳錦好渝，蕣英徒豔。繁彩寡情，味之必厭。",
                    "zhushu": ""
                }
            ]
        },
        {
            "name": "鎔裁第三十二",
            "paragraphs": [
                {
                    "paragraph": "鎔裁第三十二",
                    "zhushu": "",
                    "type": 1
                },
                {
                    "paragraph": "情理設位，文采行乎其中。剛柔以立本，變通以趨時。立本有體，意或偏長。趨時無方，辭或繁雜。蹊要所司，職在鎔裁。櫽括情理，矯揉文采也。規範本體謂之鎔，剪截浮詞謂之裁。裁則蕪穢不生，鎔則綱領昭暢。譬繩墨之審分，斧斤之斵削矣。駢拇枝指，由侈於性；附贅懸肬，實侈於形。二意兩出，義之駢枝也；同辭重句，文之肬贅也。",
                    "zhushu": ""
                },
                {
                    "paragraph": "凡思緒𥘉發，辭采苦雜，心非權衡，勢必輕重。是以草創鳴筆，先標三凖。履端於始，則設情以位體；舉正於中，則酌事以取類；歸餘於終，則撮辭以舉要。然後舒華布實，獻贊節文，繩墨以外，美材旣斵。故能首尾圓合，條貫始序。若術不素定，而委心逐辭，異端藂至，駢贅必多。",
                    "zhushu": ""
                },
                {
                    "paragraph": "故三凖旣定，次討定句。句有可削，足見其疎；字不得减，乃知其宻。精論要語，極略之體；遊心竄句，極繁之體。謂繁與略，適分所好。引而伸之，則兩句敷爲一章；約以貫之，則一章刪成兩句。思贍者善敷，才覈者善刪。善刪者字去而意留，善敷者辭殊而義顯。字刪而意闕，則短乏而非覈；辭敷而言重，則蕪穢而非贍。",
                    "zhushu": ""
                },
                {
                    "paragraph": "昔謝艾、王濟、西河文士，張俊以爲艾繁而不可刪，濟略而不可益。若二子者，可謂練鎔裁而曉繁略矣。至如士衡才優，而綴辭尤繁；士龍思劣，而雅好清省。及雲之論機，亟恨其多，而稱淸新相接，不以爲病，蓋崇友干耳。夫美錦製衣，脩短有度，雖翫其采，不倍領䄂。巧猶難繁，况在乎拙。而文賦以爲榛楉勿剪，庸音足曲，其識非不鑒，乃情苦吝繁也。夫百節成體，共資榮衛；萬趣㑹文，不離辭情。若情周而不繁，辭運而不濫，非夫鎔裁，何以行之乎？",
                    "zhushu": "",
                    "type": 2
                },
                {
                    "paragraph": "贊曰：篇章戸牖，左右相瞰。辭如川流，溢則泛濫。權衡損益，斟酌濃淡。芟繁剪穢，㢮於負擔。",
                    "zhushu": ""
                }
            ]
        },
        {
            "name": "聲律第三十三",
            "paragraphs": [
                {
                    "paragraph": "聲律第三十三",
                    "zhushu": "",
                    "type": 1
                },
                {
                    "paragraph": "夫音律所始，本於人聲者也。聲含宫啇，肇自而氣。先王因之，以制樂歌。故知噐寫人聲，聲非學噐者也。故言語者，文章神明，樞機吐納，律吕脣吻而巳。古之教歌，先揆以法，使疾呼中宫，徐呼中徵。夫商徵響高，宫羽聲下，抗喉矯舌之差，攅脣激齒之異，廉肉相凖，皎然可分。今操琴不調，必知改張；摘文乖張，而不識所調。響在被絃，乃得克諧，聲萌我心，更失和律。其故何哉？良由外聽難爲聰也。故外聽之易，絃以手定；内聽之難，聲與心紛。可以數求，難以辭逐。",
                    "zhushu": ""
                },
                {
                    "paragraph": "凡聲有飛沉，響有動静，䨇聲隔字而毎舛，疊韻雜句而必睽。沉則響發而斷，飛則聲颺不還。並轆轤交徃，逆鱗相比。迃其際㑹，則徃蹇來連，其爲疾病，亦文家之吃也。夫吃文爲患，生於好詭，逐新趣異，故喉脣糺紛。將欲解結，務在剛斷。左礙而㝷右，末滯而討前，則聲轉於吻，玲玲如振玉；辭靡於耳，纍纍如貫珠矣。是以聲畫妍蚩，寄在吟詠，滋味流於下句，氣力窮於和韻。異音相從謂之和，同聲相應謂之韻。韻氣一定，故餘聲易遣；和體抑揚，故遺響難契。屬筆易巧，選和至難，綴文難精，而作韻甚易，雖纎意曲變，非可縷言，然振其大綱，不出兹論。",
                    "zhushu": ""
                },
                {
                    "paragraph": "若夫宫商大和，譬諸吹籥；翻㢠取均，頗似調瑟。瑟資移柱，故有時而乖貳；籥含定管，故無徃而不壹。陳思、潘岳，吹籥之調也；陸機、左思，瑟柱之和也。槩舉而推，可以類見。",
                    "zhushu": ""
                },
                {
                    "paragraph": "又詩人綜韻，率多清切，楚辭辭楚，故訛韻寔繁。及張華論韻，謂士衡多楚，文賦亦稱知楚不易，可謂衘靈均之聲餘，失黃鐘之正響也。凡切韻之動，勢若轉圓，訛音之作，甚於枘方。免乎枘方，則無大過矣。練才洞鑒，剖字鑽響，疎識濶略，隨音所遇，若長風之過籟，南郭之吹竽耳。古之佩玉，左宫右徵，以節其歩，聲不失序，音以律文，其可忘哉。",
                    "zhushu": "",
                    "type": 2
                },
                {
                    "paragraph": "贊曰：摽清務遠，比音則近。吹律胸臆，調鐘脣吻。聲得鹽梅，響滑榆槿。割棄支離，宫商難隱。",
                    "zhushu": ""
                }
            ]
        },
        {
            "name": "章句第三十四",
            "paragraphs": [
                {
                    "paragraph": "章句第三十四",
                    "zhushu": "",
                    "type": 1
                },
                {
                    "paragraph": "夫設情有宅，置言有位。宅情曰章，位言曰句。故章者明也。句者局也。局言者，聯字以分疆；明情者，總義以包體。區畛相異，而衢路交通矣。夫人之立言，因字而生句，積句而爲章，積章而成篇。篇之彪炳，章無疵也；章之明靡，句無玷也；句之淸英，字不妄也。振本而末從，知一而萬畢矣。",
                    "zhushu": ""
                },
                {
                    "paragraph": "夫裁文匠筆，篇有小大；離章合句，調有緩急。隨變適㑹，莫見定凖；句司數字，待相接以爲用；章總一義，須意窮而成體。其控引情理，送迎際㑹，譬舞容廻環，而有綴兆之位；歌聲靡曼，而有抗墜之節也。",
                    "zhushu": ""
                },
                {
                    "paragraph": "㝷詩人擬喻，雖斷章取義，然章句在篇，如蠒之抽緒，原始要終，體必鱗次，啓行之辭，逆萌中篇之意；絶筆之言，追勝前句之㫖。故能外文綺交，内義脉注，跗蕚相衘，首尾一體。若辭失其明，則覉旅而無友；事乖其次，則飄寓而不安。是以捜句忌於顚倒，裁章貴於順序。斯固情趣之指歸，文筆之同致也。",
                    "zhushu": ""
                },
                {
                    "paragraph": "若夫筆句無常，而字有條數，四字宻而不促，六字格而非緩，或變之以三五，蓋應機之權節也。至於詩頌大體，以四言爲正，唯祈父肇禋，以二言爲句。㝷二言肇於黃世，竹彈之謡是也；三言興於虞時，元首之詩是也；四言廣於夏年，洛汭之歌是也；五言見於周代，行露之章是也；六言、七言，雜出詩、騷，而體之篇，成於西漢，情數運周，隨時代用矣。",
                    "zhushu": ""
                },
                {
                    "paragraph": "若乃改韻從調，所以節文辭氣。賈誼、枚乘，兩韻輙易；劉歆、桓譚，百句不遷，亦各有其志也。昔魏武論賦，嫌於積韻，而善於資代。陸雲亦稱，四言轉句，以四句爲佳。觀彼制韻，志同枚賈。然兩韻輙易，則聲韻微躁；百句不遷，則脣吻告勞。妙才激揚，雖觸思利貞，曷若折之中和，庻保無咎。",
                    "zhushu": ""
                },
                {
                    "paragraph": "又詩人以兮字入於句限。楚辭用之，字出於句外。㝷兮字承句，乃語助餘聲。舜詠南風，用之久矣，而魏武弗好，豈不以無益文義耶。至於夫惟蓋故者，發端之首唱；之而於以者，乃劄句之舊體。乎哉矣也，亦送末之常科。據事似閒，在用實切。巧者廻運，彌縫文體，將令數句之外，得一字之助矣。外字難謬，况章句歟？",
                    "zhushu": "",
                    "type": 2
                },
                {
                    "paragraph": "贊曰：斷章有檢，積句不恒。理資配主，辭忌告朋。環情草調，宛轉相騰。離同合異，以盡厥能。",
                    "zhushu": ""
                }
            ]
        },
        {
            "name": "麗辭第三十五",
            "paragraphs": [
                {
                    "paragraph": "麗辭第三十五",
                    "zhushu": "",
                    "type": 1
                },
                {
                    "paragraph": "造化賦形，支體必䨇。神理爲用，事不孤立。夫心生文辭，運裁百慮，高下相須，自然成對。唐虞之世，辭未極文，而臯陶贊文，罪疑惟輕，功疑惟重。益陳謨云：滿招損，謙受益。豈營麗辭，率然對耳。易之文繫，聖人之妙思也。序乾四德，則八句相衘，龍虎類感，則字字相儷；乾坤易簡，則宛轉相承；日月徃來，則隔行懸合。雖句字或殊，而偶意一也。至於詩人偶章，大夫聯辭，奇偶適變，不勞經營。自揚、馬、張、蔡，崇盛麗辭，如宋畫呉冶，刻形鏤法，麗句與深采並流，偶意共逸韻俱發。至魏，晉羣才，析句彌宻，聯字合趣，割毫析釐。然契機者入巧，浮假者無功。",
                    "zhushu": ""
                },
                {
                    "paragraph": "故麗辭之體，凡有四對：言對爲易，事對爲難；反對爲優，正對爲劣。言對者，䨇比空辭者也；事對者，並舉人驗者也；反對者，理殊趣合者也；正對者，事異義同者也。長卿上林云：脩容乎禮園，翺翔乎書圃。此言對之類也。宋玉神女賦云：毛嬙鄣𬒮，不足程式；西施掩靣，比之無色。此事對之類也。仲宣登樓云：鐘儀幽而楚奏，莊舄顯而越吟。此反對之類也。孟陽七哀云：漢祖想枌榆，光武思白水。此正對之類也。凡偶辭𦚾臆，言對所以爲易也；微人之學，事對所以爲難也；幽顯同志，反對所以爲優也；並貴共心，正對所以爲劣也。又以事對各有反正，指類而求，萬條自昭然矣。",
                    "zhushu": ""
                },
                {
                    "paragraph": "張華詩稱逰鴈比翼翔，歸鴻知接翮。劉琨詩言宣尼悲獲麟，西狩涕孔丘。若斯重出，卽對句之駢枝也。是以言對爲美，貴在精巧；事對所先，務在允當。若兩事相配，而優劣不均，是驥在左驂，駑爲右服也。若夫事或孤立，莫與相偶，是䕫之一足，踸踔而行也。若氣無竒類，文乏異采，碌碌麗辭，則昏睡耳目。必使理圓事宻，聯璧其章，迭用奇偶，節以雜佩，乃其貴耳。類此而思，理斯見也。",
                    "zhushu": "",
                    "type": 2
                },
                {
                    "paragraph": "贊曰：體植必兩，辭動有配。左提右挈，精未兼載。炳爍聯華，鏡静含態。玉潤䨇流，如彼珩佩。",
                    "zhushu": ""
                }
            ]
        },
        {
            "name": "比興第三十六",
            "paragraphs": [
                {
                    "paragraph": "比興第三十六",
                    "zhushu": "",
                    "type": 1
                },
                {
                    "paragraph": "詩文弘奥，包韞六義，毛公述傳，獨標興體，豈不以風通而賦同，比顯而興隱哉？故比者，附也；興者，起也。附理者切類以指事，起情者依微以擬議。起情故興體以立，附理故比例以生。比則畜憤以斥言，興則環譬以寄諷。蓋隨時之義不一，故詩人之志有二也。",
                    "zhushu": ""
                },
                {
                    "paragraph": "觀夫興之託諭，婉而成章，稱名也小，取類也大。關雎有别，故后妃方德；尸鳩貞一，故夫人象義。義取其貞，無從於夷禽；德貴其别，不嫌於鷙鳥。明而未融，故發注而後見也。且何謂爲比？蓋寫物以附意，颺言以切事者也。故金錫以喻明德，珪璋以譬秀民。螟蛉以類教誨，蜩螗以寫號呼，澣衣以擬心憂，卷席以方志固。凡斯切象，皆比義也。至如麻衣如雪，兩驂如舞，若斯之類，皆比類者也。襄楚信䜛，而三閭忠烈，依詩製騷，諷兼比興。炎漢雖盛，而辭人夸毗，詩刺道䘮，故興義銷亡。於是賦頌先鳴，故比體雲構，紛紜雜遝，信舊章矣。",
                    "zhushu": ""
                },
                {
                    "paragraph": "夫比之爲義，取類不常，或喻於聲，或方於貌，或擬於心，或譬於事。宋玉高唐云：纎條悲鳴，聲似竽籟，此比聲之類也。枚乘兎園云：焱焱紛紛，若塵埃之間白雲，此則比貌之類也。賈生鵩賦云：禍之與福，何異糺纒，此以物比理者也。王褒洞簫云：優柔温潤，如慈父之愛子也，此以聲比心者也。馬融賦云：繁縟絡繹，范蔡說之，此以響比辯者也。張衡南都云：起鄭舞，璽抽緒，此以容比物者也。若斯之類，辭賦所先，日用乎比，月忘乎興，習小而棄大，所以文謝於周人也。至於楊、班之倫，曹、劉以下，圖狀山川，影寫雲物，莫不纎綜比義，以敷其華。驚聽回視，資此效績。又安仁螢賦云：流金在沙。季鷹雜詩云：青條若總翠。皆其義者也。故比類雖繁，以切至爲貴，若刻鶴類鶩，則無所取焉。",
                    "zhushu": "",
                    "type": 2
                },
                {
                    "paragraph": "贊曰：詩人比興，觸物圓覽。物雖胡越，合則肝膽。擬容取心，斷辭必敢。攅雜詠歌，如川之渙。",
                    "zhushu": ""
                }
            ]
        },
        {
            "name": "夸飾第三十七",
            "paragraphs": [
                {
                    "paragraph": "夸飾第三十七",
                    "zhushu": "",
                    "type": 1
                },
                {
                    "paragraph": "夫形而上者謂之道，形而下者謂之噐。神道難摹，精言不能追其極；形噐易寫，壯辭可得喻其眞；才非短長，理自難易耳。故自天地以降，豫入聲貌，文辭所被，夸飾恒存。雖詩書雅言，風格訓世，事必宜廣，文亦過焉。是以言峻則嵩高極天，論狹則河不容舠，說多則子孫千億，稱少則民靡孑遺。襄陵舉滔天之目，倒戈立漂杵之論，辭雖巳甚，其義無害也。且夫鴞音之醜，豈有泮林而變好；荼味之苦，寜以周原而成飴？並意深褒讚，故義成矯飾。大聖所錄，以垂憲章。孟軻所云，說詩者，不以文害辭，不以辭害意也。",
                    "zhushu": ""
                },
                {
                    "paragraph": "自宋玉景差，夸飾始盛；相如慿風，詭濫愈甚。故上林之舘，奔星與宛虹入軒；從禽之盛，飛廉與鷦鷯俱獲。及揚雄甘泉，酌其餘波。語瓌奇則假珍於玉樹，言峻極則顚墜於鬼神。至東都之比目，西京之海若，驗理則理無不驗，窮飾則飾猶未窮矣。又子雲校獵，鞭宓妃以饟屈原；張衡羽獵，困玄㝠於朔野。欒彼洛神，旣非魑魅，惟此水怪，亦非魑魅，而虚用濫形，不其疎乎？此欲夸其威而其事，義睽刺也。",
                    "zhushu": ""
                },
                {
                    "paragraph": "至如氣貎山海，體勢宫殿，嵯峨掲業，熠燿焜煌之狀，光采煒煒而欲然，聲貌岌岌其將動矣，莫不因夸以成狀，㳂飾而得奇也。於是後進之才，奬氣挾聲，軒翥而欲奮飛，騰躑而羞跼歩。辭入煒燁，春藻不能程其豔；言在萎絶，寒谷未足成其凋。談歡則字與笑並，論慼則聲共泣偕。信可以發藴而飛滯，披瞽而駭聾矣。",
                    "zhushu": ""
                },
                {
                    "paragraph": "然飾窮其要，則心聲鋒起；夸過其理，則名實兩乖。若能酌詩、書之曠㫖，剪揚、馬之甚泰，使夸而有節，飾而不誣，亦可謂之懿也。",
                    "zhushu": "",
                    "type": 2
                },
                {
                    "paragraph": "贊曰：夸飾在用，文豈循檢？言必鵬運，氣靡鴻漸。倒海探珠，傾崑取琰。曠而不溢，奢而無玷。",
                    "zhushu": ""
                }
            ]
        },
        {
            "name": "事類第三十八",
            "paragraphs": [
                {
                    "paragraph": "事類第三十八",
                    "zhushu": "",
                    "type": 1
                },
                {
                    "paragraph": "事類者，蓋文章之外，据事以類義，援古以證今者也。昔文王繇易，剖判爻位。旣濟九三，遠引高宗之伐；明夷六五，近書箕子之貞。斯略舉人事以徵義者也。至若㣧征羲和，陳正典之訓；盤庚誥民，叙遲任之言。此全引成辭以明理者也。然則明理引乎成辭，徵義舉乎人事，廼聖賢之鴻謨，經藉之通矩也。大畜之象，君子以多識前言徃行，亦有包於文矣。",
                    "zhushu": ""
                },
                {
                    "paragraph": "觀夫屈、宋屬篇，號依詩人，雖引古事，而莫取舊辭。唯賈誼鵩賦，始用鶡冠之說；相如上林，撮引李斯之書，此萬分之一㑹也。及揚雄六官箴，頗酌於詩、書；劉歆遂初賦，歷叙於紀傳，漸漸綜採矣。至於崔、班、張、蔡，遂捃摭經史，華實布䕶，因書立功，皆後人之範式也。",
                    "zhushu": ""
                },
                {
                    "paragraph": "夫薑、桂同地，辛在夲性；文章由學，能在天資。才自内發，學以外成。有飽學而才餒者，有才富而學貧者。學貧者迍邅於事義，才餒者劬勞於辭情，此内外之殊分也。是以屬意立文，心與筆謀。才爲盟主，學爲輔佐，主佐合德，文采必覇。才學𥚹狹，雖美少功。夫以子雲之才，而自奏不學，及觀書石室，乃成鴻采。表裏相資，古今一也。故魏武稱，張子之文爲拙，然學問膚淺，所見不博，專拾掇崔、杜小文，所作不可悉難，難便不知所出，斯則寡聞之病也。",
                    "zhushu": ""
                },
                {
                    "paragraph": "夫經典沈深，載籍浩汗，實羣言之奥區，而才思之神臯也。揚、班以下，莫不取資，任力耕耨，縱意漁獵，操刀能割，必裂膏腴。是以將贍才力，務在博見。狐腋非一皮能温，鷄蹠必數千而飽矣。是以綜學在博，取事貴約，校練務精，捃理須覈，衆美輻湊，表裏發輝。劉邵趙都賦客云：公子之客，叱勁楚令㰱盟；管庫隷臣，呵强秦使鼓缶。用事如斯，可謂理得而義要矣。故事得其要，雖小成績，譬寸轄制輪，尺樞運關也。或微言美事置於閒，是綴金翠於足脛，靚粉黛於胷臆也。",
                    "zhushu": ""
                },
                {
                    "paragraph": "凡用舊合機，不啻自其口出。引事乖謬，雖千載而爲瑕。陳思羣才之英也。報孔璋書云：葛天氏之樂，千人唱，萬人和，聽者因以篾韶夏矣。此引事之實謬也。按葛天之歌，唱和三人而巳。相如上林云：奏陶唐之舞，聽葛天之歌，千人唱，萬人和。唱和千萬人，乃相如接人。然而濫侈葛天，推三成萬者，信賦妄書，致斯謬也。陸機園葵詩云：庇足同一智，生理合異端。夫葵能衞足，事譏鮑莊；葛藟庇根，辭自樂豫。若譬葛爲葵，則引事爲謬；若謂庇勝衞，則改事失眞。斯又不精之患。夫以子建明練，士衡沈宻，而不免於謬。曹仁之謬高唐，又曷足以嘲哉。夫山木爲良匠所度，經書爲文士所擇，木美而定於斧斤，事美而制於刀筆，研思之士，無慙匠石矣。",
                    "zhushu": "",
                    "type": 2
                },
                {
                    "paragraph": "贊曰：經籍深富，辭理遐亘。皜如江海，鬰若崑鄧。文梓共採，瓊珠交贈。用人若巳，古來無懵。",
                    "zhushu": ""
                }
            ]
        },
        {
            "name": "練字第三十九",
            "paragraphs": [
                {
                    "paragraph": "練字第三十九",
                    "zhushu": "",
                    "type": 1
                },
                {
                    "paragraph": "夫文象列而結繩移，鳥跡明而書契作。斯乃言語之體貌，而文章之宅宇也。蒼頡造之，鬼哭粟飛；黃帝用之，官治民察。先王聲教，書必同文。輶軒之使，紀言殊俗。所以一字體，總異音。周禮保章氏，掌教六書。秦㓕舊章，以吏爲師。及李斯刪籀而秦篆興，程邈造隷而古文廢。",
                    "zhushu": ""
                },
                {
                    "paragraph": "漢初章律，明著厥法，太史學童，教試六體。又吏民上書，字謬輙劾，是以馬字缺畫，而石建懼死。雖云性愼，亦時重文也。至孝武之世，則相如譔篇。及宣、成二帝，徵集小學，張敞以正讀傳業，揚雄以奇字纂訓，並貫練雅頌，總閱音義，鳴筆之徒，莫不洞曉。且多賦京苑，假借形聲。是以前漢小學，率多瑋字，非獨制異，乃共曉難也。曁乎後漢，小學轉疎，複文隱訓，臧否太半。",
                    "zhushu": ""
                },
                {
                    "paragraph": "及魏代綴藻，則字有常檢，追觀漢作，翻成阻奥。故陳思稱楊、馬之作，趣幽㫖深，讀者非師傳不能析其辭，非博學不能綜其理。豈直才懸，抑亦字隱。自晉來用字，率從簡易，時並習易，人誰取難？今一字詭異，則羣句震驚；三人弗識，則將成字妖矣。後世所同曉者，雖難斯易；時所共廢，雖易斯難；趣舍之間，不可不察。",
                    "zhushu": ""
                },
                {
                    "paragraph": "夫爾雅者，孔徒之所慕，而詩、書之襟帶也；蒼頡者，李斯之所輯，而鳥籀之遺體也。雅以淵源誥訓，頡以苑囿奇文，異體相資，如左右肩股，該舊而知新，亦可以屬文。若夫義訓古今，興廢殊用，字形單複，妍蚩異體。心旣託聲於言，言亦寄形於字。諷誦則續在宫商，臨文則能歸字形矣。",
                    "zhushu": ""
                },
                {
                    "paragraph": "是以綴字屬篇，必須練擇。一避詭異，二省聯邉，三權重幽，四調單複。詭異者，字體瓌怪者也。曹攄詩稱豈不願斯遊，𥚹心惡㕳呶。兩字詭異，大疪美篇，况乃過此，其可觀乎！聯邊者，半字同文者也。狀貌山川，古今咸用，施於常文，則鉏銛爲瑕。如不獲免，可至三接，三接之外，其字林乎？重出者，同字相犯者也。詩驗適㑹，而近世忌同。若兩字俱要，則寜在相犯。故善爲文者，富於萬篇，貧於一字，一字非少，相避爲難也。單複者，字形肥瘠者也。瘠字累句，則纎疎而行劣；肥字積文，則黯默而篇闇。善酌字者，叄伍單複，磊落如珠矣。凡此四條，雖文不必有，而體例不無。若值而莫悟，則非精解。",
                    "zhushu": ""
                },
                {
                    "paragraph": "至於經典隱曖，方冊紛綸，簡蠧帛裂，三寫易字，或以音訛，或以文變。子思弟子，於穆不祀者，音訛之異也。晉之史記，三豕渡河，文變之謬也。尚書大傳有别風淮雨，帝王世紀云列風滛雨。别列淮滛，字似濳移。滛列義當而不奇，淮别理乖而新異。傳毅制誄，巳用淮雨，固知愛奇之心，古今一也。史之闕文，聖人所愼，若依義棄奇，則可與正文字矣。",
                    "zhushu": "",
                    "type": 2
                },
                {
                    "paragraph": "贊曰：篆隷相鎔，蒼雅品訓。古今殊跡，妍蚩異分。字靡異流，文阻難運。聲畫昭精，墨采騰奮。",
                    "zhushu": ""
                }
            ]
        },
        {
            "name": "隱秀第四十",
            "paragraphs": [
                {
                    "paragraph": "隱秀第四十",
                    "zhushu": "",
                    "type": 1
                },
                {
                    "paragraph": "夫心術之動遠矣，文情之變深矣。源奥而派生，根盛而頴峻。是以文之英㽔，有秀有隱。隱也者，文外之重㫖者也；秀也者，篇中之獨㧞者也。隱以複意爲工，秀以卓絶爲巧，斯乃舊章之懿績，才情之嘉㑹也。",
                    "zhushu": ""
                },
                {
                    "paragraph": "夫隱之爲體，義生文外，祕響傍通，伏采濳發，譬爻象之變玄體，川瀆之韞珠玉也。故玄體變爻而成化四象，珠玉濳水而瀾表方圓。",
                    "zhushu": ""
                },
                {
                    "paragraph": "凉風動秋草，邉馬有歸心，氣寒而事傷，此覉旅之怨曲也。凡文集勝篇，不盈十一，篇章秀句，裁可百二。並思合而自逢，非研慮之所果也。或有雕削取巧，雖美非秀矣。故自然㑹妙，譬卉木之耀英華；潤色取美，譬繒帛之染朱綠。朱綠染繒，深而繁鮮；英華曜樹，淺而煒燁。秀句所以照文苑，蓋以此也。",
                    "zhushu": "",
                    "type": 2
                },
                {
                    "paragraph": "贊曰：深文隱蔚，餘味曲包。辭生互體，有似變爻。言之秀矣，萬慮一交。動心驚耳，逸響笙匏。",
                    "zhushu": ""
                }
            ]
        },
        {
            "name": "指瑕第四十一",
            "paragraphs": [
                {
                    "paragraph": "指瑕第四十一",
                    "zhushu": "",
                    "type": 1
                },
                {
                    "paragraph": "管仲有言：無翼而飛者聲也，無根而固者情也。然則聲不假翼，其飛甚易；情不待根，其固匪難。以之垂文，可不愼歟？古來文才，異世爭驅，或逸才以爽迅，或精思以纎宻，而慮動難圓，鮮無瑕病。陳思之文，羣才之峻也。而武帝誄云：尊靈永蟄，明帝頌云：聖體浮輕。浮輕有似於蝴蝶，永蟄頗疑於昆蟲。施之尊極，豈其當乎？左思七諷，說孝而不從，反道若斯，餘不足觀矣。潘岳爲才，善於哀文，然悲内兄則云感口澤，傷弱子則云心如疑。禮文在尊極，而施之下流，辭雖足哀，義斯替矣。",
                    "zhushu": ""
                },
                {
                    "paragraph": "若夫君子擬人，必於其倫，而崔瑗之誄李公，比行於黃、虞；向秀之賦稽生，方罪於李斯。與其失也，雖寜降無濫，然高原之詩，不類甚矣。",
                    "zhushu": ""
                },
                {
                    "paragraph": "凡巧言易摽，拙辭難隱，斯言之玷，實深白圭，繁例難載，故略舉四條。",
                    "zhushu": ""
                },
                {
                    "paragraph": "若夫立文之道，惟字與義，字以訓正，義以理宣。而晉末篇章，依俙其㫖，始有賞際奇至之言，終無撫叩酬卽之語。毎單舉一字，指以爲情。夫賞訓錫賚，豈關心解？撫訓執握，何預情理？雅頌未聞，漢魏莫用，懸領似如可辯，課文了不成義。斯實情訛之所變，文澆之致弊。而宋來才英，未之或改，舊染成俗，非一朝也。近代辭人，率多猜忌，至乃比語求蚩，反音取瑕。雖不屑於古，而有擇於今焉。又製同他文，理宜刪革，若排人美辭，以爲巳力，寳玉大弓，終非其有。全寫則掲篋，傍採則探囊，然世遠者太輕，時同者爲尤矣。",
                    "zhushu": ""
                },
                {
                    "paragraph": "若夫注解爲書，所以明正事理，然謬於研求，或率意而斷。西京賦稱中黃育獲之疇，而薛綜謬注，謂之閹尹，是不聞執雕虎之人也。又周禮井賦舊有疋馬，而應劭釋疋，或量首數蹄，斯豈辯物之要哉？原夫古之正名，車兩而馬疋，疋兩稱目，以並耦爲用。蓋車貳佐乘，馬儷驂服，服乘不隻，故名號必雙，名號一正，則雖單爲疋矣。疋夫疋婦，亦配義也。夫車馬小義，而歷代莫悟；辭賦近事，而千里致差。况鑽灼經典，能不謬哉！夫辯言而數筌蹄，選勇而駈閹尹，失理太甚，故舉以爲戒。丹青初炳而後渝，文章歲久而彌光，若能櫽括於一朝，可以無慙於千載也。",
                    "zhushu": "",
                    "type": 2
                },
                {
                    "paragraph": "贊曰：羿氏舛射，東野敗駕。雖有雋才，謬則多謝。斯言一玷，千載弗化。令章靡疚，亦善之亞。",
                    "zhushu": ""
                }
            ]
        },
        {
            "name": "養氣第四十二",
            "paragraphs": [
                {
                    "paragraph": "養氣第四十二",
                    "zhushu": "",
                    "type": 1
                },
                {
                    "paragraph": "昔王充著述，制養氣之篇，驗巳而作，豈虚造哉？夫耳目鼻口，生之役也；心慮言辭，神之用也。率志委和，則理融而情暢；鑚礪過分，則神疲而氣衰。此性情之數也。夫三皇辭質，心絶於道華；帝世始文，言貴於敷奏。三代春秋，雖㳂世彌縟，並適分胸臆，非牽課才外也。戰代枝詐，攻奇飾說，漢世迄今，辭務日新，爭光鬻采，慮亦竭矣。故淳言以比澆辭，文質懸乎千載；率志以方竭情，勞逸差於萬里。古人所以餘裕，後進所以莫遑也。",
                    "zhushu": ""
                },
                {
                    "paragraph": "凡童少鑒淺而志盛，長艾識堅而氣衰。志盛者思銳以勝勞，氣衰者慮宻以傷神。斯實中人之常資，歲時之大較也。若夫噐分有限，智用無涯，或慙鳬企鶴，瀝辭鐫思，於是精氣内銷，有似尾閭之波；神志外傷，同乎牛山之木。恒惕之盛疾，亦可推矣。至如仲任置硯以綜述，敬通懷筆以專業，旣暄之以歲序，又煎之以日時。是以曹公懼爲文之傷命，陸雲歎用思之困神，非虚談也。",
                    "zhushu": ""
                },
                {
                    "paragraph": "夫學業在勤，故有錐股自厲；志於文也，則申寫鬱滯。故宜從容率情，優柔適㑹。若銷鑠精膽，蹙迫和氣，秉牘以驅齡，灑翰以伐性，豈聖賢之素心，㑹文之直理哉？且夫思有利鈍，時有通塞，沐則心覆，且或反常，神之方昏，再三愈黷。是以吐納文藝，務在節宣，淸和其心，調暢其氣，煩而卽捨，勿使壅滯。意得則舒懷以命筆，理伏則投筆以卷懷，逍遥以針勞，談笑以藥勌。常弄閒於才鋒，賈餘於文勇，使刃發如新，凑理無滯，雖非胎息之萬術，斯亦衛氣之一方也。",
                    "zhushu": "",
                    "type": 2
                },
                {
                    "paragraph": "贊曰：紛哉萬象，勞矣千想。玄神宜寳，素氣資養。水停以鑒，火靜而朗。無櫌文慮，鬱此精爽。",
                    "zhushu": ""
                }
            ]
        },
        {
            "name": "附㑹第四十三",
            "paragraphs": [
                {
                    "paragraph": "附㑹第四十三",
                    "zhushu": "",
                    "type": 1
                },
                {
                    "paragraph": "何謂附㑹？謂總文理，綂首尾，定與奪，合涯際，彌綸一篇，使雜而不越者也。若築室之須基構，裁衣之待縫緝矣。夫才量學文，宜正體製，必以情志爲神明，事義爲骨髓，辭采爲肌膚，宫商爲聲氣，然後品藻玄黃，摛振金玉，獻可替否，以裁厥中，斯綴思之常數也。凡大體文章，類多枝派，整派者依源，理枝者循幹。是以附辭㑹義，務總綱領，驅萬塗於同歸，貞百慮於一致。使衆理雖繁，而無倒置之乖；羣言雖多，而無棼絲之亂。扶陽而出條，順隂而藏跡，首尾周宻，表裏一體，此附㑹之術也。夫畫者謹髪而易貎，射者儀毫而失墻，銳精細乃必疎體綂。故宜詘寸以信尺，枉尺以直㝷，棄偏善之巧，學具美之績。此命篇之經略也。",
                    "zhushu": ""
                },
                {
                    "paragraph": "夫文變無方，意見浮雜，約則義孤，博則辭叛，率故多尤，需爲事賊。且才分不同，思緒各異，或製首以通尾，或片接以寸附。然通製者蓋寡，接附者甚衆。若綂緒失宗，辭味必亂，義脉不流，則偏枯文體。夫能懸識湊理，然後文節自㑹，如膠之粘木，豆之合黃矣。是以駟牡異力，而六轡如琴。馭文之法，有似於此。去留隨心，修短在手，齊其歩驟，總轡而已。",
                    "zhushu": ""
                },
                {
                    "paragraph": "故善附者異㫖如肝膽。拙㑹者同音如胡越，改章難於造篇，易字艱於代句，此已然之驗也。昔張湯疑奏而再却，虞松草表而屢譴，並理事之不明，而辭㫖之失調也。及兒寛更草，鍾㑹易字，而漢武歎竒，晉景稱善者，乃理得而事明，心敏而辭當也。以此而觀，則知附㑹巧拙，相去遠哉！若夫絶筆斷章，譬乘舟之振楫，克終底績，寄在寫以遠送。若首唱榮華，而媵句憔悴，則遺勢鬱湮，餘風不暢。此周易所謂臀無膚，其行次睢也。惟首尾相援，則附㑹之體，固亦無以加於此矣。",
                    "zhushu": "",
                    "type": 2
                },
                {
                    "paragraph": "贊曰：篇綂間關，情數稠疊。原始要終，疎條布葉。道味相附，懸緒自接。如樂之和，心聲克恊。",
                    "zhushu": ""
                }
            ]
        },
        {
            "name": "總術第四十四",
            "paragraphs": [
                {
                    "paragraph": "總術第四十四",
                    "zhushu": "",
                    "type": 1
                },
                {
                    "paragraph": "今之常言，有文有筆，以爲無韻者筆也，有韻者文也。夫文以足言，理兼詩書，别目兩名，自近代耳。顔延年以爲筆之爲體，言之文也。經典則言而非筆，傳記則筆而非言。請奪彼矛，還攻其盾矣。何者？易之文言，豈非言文？若筆不言文，不得云經典非筆矣。將以立論，未見其論立也。予以爲發口爲言，屬筆曰翰，常道曰經，述經曰傳。經傳之體，出言入筆。筆爲言使，可强可弱，分經以典奥爲不利，非以言筆爲優劣也。昔陸氏文賦，號爲曲盡，然汎論纎悉，而實體未該。故知九變之實匪躬，知言之選難備矣。",
                    "zhushu": ""
                },
                {
                    "paragraph": "凡精慮造文，各競新麗；多欲練辭，莫肯研術。落落之玉，或亂乎石；碌碌之石，時似乎玉。精者要約，匱者亦尠；博者該贍，無者亦繁；辯者昭晢，淺者亦露；奥者複隱，詭者亦典。或義華而聲悴，或理拙而文澤。知夫調鐘未易，張琴實難。伶人告和，不必盡窕槬之中；動用揮扇，何必窮初終之韻。魏文比篇章於音樂，蓋有徵矣。夫不截盤根，無以驗利噐；不剖文奥，無以辯通才。才之能通，必資暁術。自非圓鑒區域，大判條例，豈能控引淸源，制勝文苑哉！",
                    "zhushu": ""
                },
                {
                    "paragraph": "是以執術馭篇，似善奕之窮數；無術任心，如博塞之邀遇。故博塞之文，借巧儻來，雖前驅有功，而後援難繼。少旣無以相接，多亦不知所刪。乃多少之非惑，何妍蚩之能制乎？若夫善奕之文，則術有恒數，按部整伍，以待情㑹；因時順機，動不失正。數逢其極，機入其巧，則義味騰躍而生，辭氣叢雜而至。視之則錦繪，聽之則絲簧，味之則甘腴，佩之則芬芳。斷章之功，於斯盛矣。夫驥足雖駿，纆牽忌長，以萬分一累，且廢千里。况文體多術，共相彌綸，一物携貳，莫不解體。所以列在一篇，備總情變。譬三十之輻，共成一轂，雖未足觀，亦鄙夫之見也。",
                    "zhushu": "",
                    "type": 2
                },
                {
                    "paragraph": "贊曰：文場筆苑，有術有門。務先大體，鑑必窮源。乘一總萬，舉要治繁。思無定契，理有恒存。",
                    "zhushu": ""
                }
            ]
        },
        {
            "name": "時序第四十五",
            "paragraphs": [
                {
                    "paragraph": "時序第四十五",
                    "zhushu": "",
                    "type": 1
                },
                {
                    "paragraph": "時運交移，質文代變。古今情理，如可言乎！昔在陶唐，德盛化鈞。野老吐何力之談，郊童含不識之歌。有虞繼作，政阜民暇，薰風詩於元后，爛雲歌於列臣。盡其美者，何乃心樂而聲泰也。至大禹敷土，九序詠功；成湯聖敬，猗歟作頌。逮姬文之德盛，周南勤而不怨；太王之化淳，邠風樂而不滛。幽厲昏而板蕩怒，平生微而黍離哀。故知歌謡文理，與世推移，風動於上而波震於下者。春秋以後，角戰英雄，六經泥蟠，百家飈駭。方是時也，韓魏力政，燕趙任權，五蠧六蝨，嚴於秦令。唯齊楚兩國，頗有文學。齊開莊衢之第，楚廣蘭臺之宮，孟軻賔館，荀卿宰邑。故稷下扇其淸風，蘭陵鬱其茂俗。鄒子以談天飛譽，騶奭以雕龍馳響。屈平聯藻於日月，宋玉交彩於風雲。觀其豔說，則籠罩雅頌。故知暐燁之奇意，出乎縱橫之詭俗也。",
                    "zhushu": ""
                },
                {
                    "paragraph": "爰至有漢，運接燔書，高祖尚武，戯儒簡學，雖禮律草創，詩書未遑，然大風鴻鵠之歌，亦天縱之英作也。施及孝惠，迄于文景，經術頗興，而辭人勿用，賈誼抑而鄒枚沉，亦可知巳。逮孝武崇儒，潤色鴻業，禮樂爭輝，辭藻競騖。栢梁展朝讌之詩，金堤製恤民之詠。徵枚乘以蒲輪，申主父以鼎食，擢公孫之對䇿，歎兒寛之凝奏。買臣負薪而衣錦，相如滌噐而被繡。於是史遷壽王之徒，嚴終枚臯之屬，應對固無方，篇章亦不匱，遺風餘采，莫與比盛。越昭及宣，實繼武績，馳騁石渠，暇豫文㑹，集雕篆之軼材，發綺轂之高喻。於是王襃之倫，底祿待詔。自元曁成，降意圖籍，笑玉屑之諫，清金馬之路。子雲銳思於千首，子政讐校於六藝，亦巳美矣。爰自漢室，迄至成哀，雖世漸百齡，辭人九變，而大抵所歸，祖述楚辭，靈均餘影，於是乎在。",
                    "zhushu": ""
                },
                {
                    "paragraph": "自哀平陵替，光武中興，深懷圖䜟，頗略文華。然杜篤獻誄以免刑，班彪參表以補令，雖非旁求，亦不遐棄。及明帝疊耀，崇愛儒術，肄禮璧堂，講文虎觀，孟堅珥筆于國史，賈逵給禮於端頌，東平擅其懿文，沛王振其通論，帝則藩儀，輝光相照矣。自安和巳下，迄至順桓，則有班傳三崔，王、馬、張、蔡，磊落鴻儒，才不時乏，而文章之選，存而不論。然中興之後，羣才稍改前轍，華實所附，斟酌經辭，蓋歷政講聚，故漸靡儒風者也。降及靈帝，時好辭製，造羲皇之書，開鴻都之賦，而樂松之徒，招集淺陋，故楊賜號爲驩兠，蔡邕比之俳優，其餘風遺文，蓋篾如也。",
                    "zhushu": ""
                },
                {
                    "paragraph": "自獻帝播遷，文學蓬轉，建安之末，區宇方輯。魏武以相、王之尊，雅愛詩章；文帝以副君之重，妙善辭賦；陳思以公子之豪，下筆琳琅。並體貎英逸，故俊才雲蒸。仲宣委質於漢南，孔璋歸命於河北，偉長從宦於青土，公幹徇質於海隅，德璉綜其斐然之思，元瑜展其翩翩之樂，文蔚休伯之儔，子俶，德祖之侶，傲雅觴豆之前，雍容袵席之上，灑筆以成酣歌，和墨以藉談笑。觀其時文，雅好慷慨。良由世積亂離，風衰俗怨，並志深而筆長，故梗槩而多氣也。至明帝纂戎，制詩度曲，徵篇章之士，置崇文之觀，何、劉羣才，迭相照耀。少主相仍，唯高貴英雅，顧盻合章，動言成論。於時正始餘風，篇體輕澹，而嵇、阮應繆，並馳文路矣。",
                    "zhushu": ""
                },
                {
                    "paragraph": "逮晉宣始基，景、文克構，並跡沉儒雅，而務深方術。至武帝惟新，承平受命，而膠序篇章，弗簡皇慮，降及懷，愍，綴旒而巳。然晉雖不文，人才實盛，茂先揺筆而散珠，太冲動墨而橫錦，岳湛曜聯璧之華，機雲摽二俊之采，應、傅三張之徒，孫摰成公之屬，並結藻清英，流韻綺靡。前史以爲運渉季世，人未盡才，誠哉斯談，可爲歎息。",
                    "zhushu": ""
                },
                {
                    "paragraph": "元皇中興，披文建學，劉刀禮吏而寵榮，景純文敏而優擢。逮明帝束哲，雅好文㑹，升儲御極，孳孳講藝，練情於誥䇿，振采於辭賦。庾以筆才逾親，溫以文思益厚，揄揚風流，亦彼時之漢武也。及成、康促齡，穆、哀短祚，簡文勃興，淵乎清峻，微言精理，凾滿玄席，澹思醲采，時灑文囿。至孝武不嗣，安㳟已矣。其文史則有袁殷之曹，孫、于之軰，雖才或淺深，珪璋足用，自中朝貴玄，江左稱盛，因談餘氣，流成文體。是以世極迍邅，而辭意夷泰。詩必柱下之㫖歸，賦乃漆園之義疏。故治文變染乎世情，興廢繁乎時序，原始以要終，雖百世可知也。",
                    "zhushu": ""
                },
                {
                    "paragraph": "自宋武愛文，文帝彬雅，秉文之德；孝武多才，英采雲構。自明以下，文理替矣。爾其縉紳之林，霞蔚而飈起，王、袁聯宗以龍章，顔、謝重葉以鳯采，何、范、張、沈之徒，亦不可勝也。蓋聞之於世，故略舉大較。",
                    "zhushu": ""
                },
                {
                    "paragraph": "暨皇齊馭寳，運集休明，太祖以聖武膺籙，高祖以睿文纂業，文帝以貳離含章，中宗以上哲興運，並文明自天，緝遐景祚。今聖歷方興，文思充被，海岳降神，才英秀發，馭飛龍於天衢，駕騏驥於萬里，經典禮章，跨周轢漢，唐虞之文，其鼎盛乎！鴻風懿采，短筆敢陳，颺言讚時，請寄明哲。",
                    "zhushu": "",
                    "type": 2
                },
                {
                    "paragraph": "贊曰：蔚映十伐，辭采九變。樞中所動，環流無倦。質文㳂時，崇替在選。終古雖遠，瞹焉如靣。",
                    "zhushu": ""
                }
            ]
        },
        {
            "name": "物色第四十六",
            "paragraphs": [
                {
                    "paragraph": "物色第四十六",
                    "zhushu": "",
                    "type": 1
                },
                {
                    "paragraph": "春秋代序，隂陽慘舒，物色之動，心亦揺焉。蓋陽氣萌而玄駒歩，隂律凝而丹鳥羞，微蟲猶或入感，四時之動物深矣。若夫珪璋挺其惠心，英華秀其淸氣，物色相召，人誰獲安？是以獻歲發春，悅豫之情暢；滔滔孟夏，鬱陶之心凝；天高氣淸，隂沈之志遠；霰雪無垠，矜肅之慮深。歲有其物，物有其容；情以物遷，辭以情發。一葉且或迎意，蟲聲有足引心，况清風與明月同夜，白日與春林共朝哉！",
                    "zhushu": ""
                },
                {
                    "paragraph": "是以詩人感物，聯類不窮；流連萬象之際，沈吟視聽之區。寫氣圖貌，旣隨物以宛轉；屬采附聲，亦與心而徘徊。故灼灼狀桃花之鮮，依依盡楊柳之貌，杲杲爲出日之容，瀌漉擬雨雪之狀，喈喈逐黃鳥之聲，喓喓學草蟲之韻；皎日嘒星，一言窮理；參差沃若，兩字連形：並以少總多，情貌無遺矣。雖復思經千載，將何易奪？及離騷代興，觸類而長，物貌難盡，故重沓舒狀，於是嵯峨之類聚，葳㽔之羣積矣。及長卿之徒，詭勢瓌聲，模山範水，字必魚貫，所謂詩人麗則而約言，辭人麗滛而繁句也。",
                    "zhushu": ""
                },
                {
                    "paragraph": "至如雅詠棠華，或黃或白；騷述秋蘭，綠葉紫莖；凡摛表五色，貴在時見，若靑黃屢出，則繁而不珍。",
                    "zhushu": ""
                },
                {
                    "paragraph": "自近代以來，文貴則似，窺情風景之上，鑚貌草木之中。吟詠所發，志惟深遠，體物爲妙，功在宻附。故巧言切狀，如印之印泥，不加雕削，而曲寫毫芥。故能瞻言而見貌，印字而知時也。然物有恒姿，而思無定檢，或率爾造極，或精思愈疎。且詩騷所摽，並據要害，故後進銳筆，怯於爭鋒。莫不因方以借巧，卽勢以㑹竒，善於適要，則雖舊彌新矣。是以四序紛廻，而入興貴閒；物色雖繁，而折辭尚簡；使味飄飄而輕舉，情曄曄而更新。古來辭人，異代接武，莫不參伍以相變，因革以爲功，物色盡而情有餘者，曉㑹通也。若乃山林臯壤，實文思之奥府，略語則闕，詳說則繁。然屈平所以能洞監風、騷之情者，抑亦江山之助乎？",
                    "zhushu": "",
                    "type": 2
                },
                {
                    "paragraph": "贊曰：山沓水匝，樹雜雲合。目旣徃還，心亦吐納。春日遲遲，秋風颯颯。情徃似贈，興來如答。",
                    "zhushu": ""
                }
            ]
        },
        {
            "name": "才略第四十七",
            "paragraphs": [
                {
                    "paragraph": "才略第四十七",
                    "zhushu": "",
                    "type": 1
                },
                {
                    "paragraph": "九代之文，富矣盛矣；其辭令華采，可略而詳也。虞夏文章，則有臯陶六德，䕫序八音，益則有贊，五子作歌。辭義温雅，萬代之儀表也。啇周之世，則仲虺垂誥，伊尹敷訓，吉甫之徒，並述詩頌。義固爲經，文亦師矣。及乎春秋大夫，則修辭聘㑹，磊落如琅玕之圃，焜耀似縟錦之肆。薳教擇楚國之令典，隨㑹講晉國之禮法，趙襄以文勝從饗，國僑以修辭扞鄭，子太叔美秀而文，公孫翬善於辭令，皆文名之標者也。戰代任武，而文士不絶。諸子以道術取資，屈宋以楚辭發采。樂毅報書辯以義，范睢上疏宻而至，蘇秦歷說壯而中，李斯自奏麗而動。若在文世，則楊班儔矣。荀况學宗，而象物名賦，文質相稱，固巨儒之情也。",
                    "zhushu": ""
                },
                {
                    "paragraph": "漢室陸賈，首發竒采，賦孟春而選典誥，其辨之富矣。賈誼才頴，陵軼飛兎，議揠而賦清，豈虚至哉！枚乘之七發，鄒陽之上書，膏潤於筆，氣形於言矣。仲舒專儒，子長純史，而麗縟成文，亦詩人之告哀焉。相如好書，師範屈宋，洞入夸艶，致名辭宗。然覆取精意，理不勝辭，正楊子以爲文麗用寡者長卿，誠哉是言也！王褒構采，以宻巧爲致，附聲測貌，泠然可觀。子雲屬意，辭人最深，觀其涯度幽遠，捜選詭麗，而竭才以鑽思，故能理贍而辭堅矣。桓譚著論，富號猗頓，宋弘稱薦，爰比相如；而集靈諸賦，偏淺無才，故知長於諷論，不及麗文也。敬通雅好辭說，而坎壈盛世；顯志自序，亦蚌病成珠矣。二班兩劉，奕葉繼采；舊說以爲固文優彪，歆學精向，然王命清辯，新序該練，璿璧產於崑岡，亦難得而踰本矣。傅毅崔駰，光采比肩，瑗寔踵武，能世厥風者矣。杜篤賈逵，亦有聲於文，跡其爲才也，崔傅之末流也。李尤賦銘，志慕鴻裁，而才力沈膇，垂翼不飛。馬融鴻儒，思洽登高，吐納經範，華實相扶。王逸博識有功，而絢綵無力；延壽繼志，瓌頴獨標，其善圖物寫貌，豈枚乘之遺術歟？張衡通贍，蔡邕精雅，文史彬彬，隔世相望。是則竹栢異心而同貞，金玉殊質而皆寳也。劉向之奏議，㫖切而調緩；趙壹之辭賦，意繁而體疎；孔融氣盛於爲筆，禰衡思銳於爲文，有偏美焉。潘朂憑經以騁才，故絶羣於錫命；王朗發憤以託志，亦致美於序銘。然自卿淵巳前，多俊才而不課學，雄向巳後，頗引書以助文，此取與之大際，其分不可亂者也。",
                    "zhushu": ""
                },
                {
                    "paragraph": "魏文之才，洋洋清綺。舊談抑之，謂去植千里；然子建思捷而才儁，詩麗而表逸，子桓慮詳而力緩，故不兢於先鳴；而樂府清越，典論辯要，迭用短長，亦無懵焉。但俗情抑揚，雷同一響，遂令文帝以位尊减才，思王以勢窘益價，未爲篤論也。仲宣溢才，捷而能宻，文多兼善，辭少瑕累，摘其詩賦，則七子之冠冕乎？琳瑀以符檄擅聲，徐幹以賦論摽美，劉楨情高以㑹采，應瑒學優以得文，路粹楊脩頗懷筆記之工，丁儀邯鄲亦含論述之美，有足筭焉。劉邵趙都，能攀於前脩，何晏景福，克光於後進；休璉風情，則百壹摽其志，吉甫文理，則臨丹戎其采；稽康師心以遣論，阮籍使氣以命詩，殊聲而合響，異翮而同飛。張華短章，奕奕淸暢，其鷦鷯寓意，卽韓非之說難也。左思立才，業深覃思，盡銳於三都，㧞萃於詠史，無遺力矣。潘岳敏給，辭自和暢，鍾美於西征，賈餘於哀誄，非自外也。陸機才欲窺深，辭務索廣，故思能入巧而不制繁；士龍朗陳，以識檢亂，故能布采鮮淨，敏於短篇。孫楚綴思，毎直置以疎通；摯虞述懷，必循規以溫雅；其品藻流别，有條理焉。傅玄篇章，義多規鏡；長虞筆奏，世執剛中；並杶幹之實才，非羣華之韡蕚也。成公子安，選賦而時美，夏侯孝若，具體而皆㣲，曹攄清靡於長篇，季鷹辨切於短韻，各其善也。孟陽景阳，才綺而相埓，可謂魯衛之政，兄弟之文也。劉琨雅壯而多風，盧諶情發而理昭，亦遇之於時勢也。景純艶逸，足冠中興，郊賦旣穆穆以大觀，仙詩亦飄飄而凌雲矣。庾元規之表奏，靡宻以閒暢；溫太眞之筆記，循理而清通：亦筆端之良工也。孫盛干實，文勝爲史，凖的所擬，志乎典訓；戸牗雖異，而筆彩略同。袁宏發軫以高驤，故卓出而多偏；孫綽規旋以矩歩，故倫序而寡狀。殷仲文之孤興，謝叔源之閒情，並解散辭體，縹緲浮音；雖滔滔風流，而大澆文意。",
                    "zhushu": ""
                },
                {
                    "paragraph": "宋代逸才，辭翰鱗萃，世近易明，無勞甄序。",
                    "zhushu": ""
                },
                {
                    "paragraph": "觀夫後漢才林，可參西京；晉世文苑，足儷鄴都；然而魏時話言，必以元封爲稱首；宋來美談，亦以建安爲口實；何也？豈非崇文之盛世，招才之嘉㑹哉？嗟夫，此古人所以貴乎時也！",
                    "zhushu": "",
                    "type": 2
                },
                {
                    "paragraph": "贊曰：才難，然乎？性各異禀。一朝綜文，千年凝錦。餘采徘徊，遺風藉甚。無曰紛雜，皎然可品。",
                    "zhushu": ""
                }
            ]
        },
        {
            "name": "知音第四十八",
            "paragraphs": [
                {
                    "paragraph": "知音第四十八",
                    "zhushu": "",
                    "type": 1
                },
                {
                    "paragraph": "知音其難哉！音實難知，知實難逢，逢其知音，千載其一乎！夫古來知音，多賤同而思古，所謂日進前而不御，遥聞聲而相思也。昔儲說始出，子虚初成，秦皇漢武，恨不同時；旣同時矣，則韓囚而馬輕，豈不明鑒同時之賤哉！至於班固傅毅，文在伯仲，而固嗤毅云：下筆不能自休。及陳思論才，亦深排孔璋，敬禮請潤色，歎以爲美談，季緒好詆訶，方之於田巴；意亦見矣。故魏文稱文人相輕，非虚談也。至如君卿脣舌，而謬欲論文，乃稱史遷著書，諮東方朔，於是桓譚之徒相顧嗤笑。彼實博徒，輕言負誚，况乎文士，可妄談哉！故鑒照洞明，而貴古賤今者，二主是也；才實鴻懿，而崇巳抑人，班曹是也；學不逮文，而信僞迷眞者，樓護是也。醬瓿之議，豈多歎哉！",
                    "zhushu": ""
                },
                {
                    "paragraph": "夫麟鳯與麏雉懸絶，珠玉與礫石超殊，白日垂其照，青眸寫其形；然魯臣以麟爲麏，楚人以雉爲鳯，魏氏以夜光爲怪石，宋客以燕礫爲寳珠。形噐易徵，謬乃若是；文情難鑒，誰曰易分？",
                    "zhushu": ""
                },
                {
                    "paragraph": "夫篇章雜沓，質文交加，知多偏好，人莫圓該。慷慨者逆聲而擊節，醖藉者見宻而高蹈；浮慧者觀綺而躍心，愛奇者聞詭而驚聽。㑹已則嗟諷，異我則沮棄，各執一隅之解，欲擬萬端之變，所謂東向而望，不見西墻也。",
                    "zhushu": ""
                },
                {
                    "paragraph": "凡操千曲而後曉聲，觀千劒而後識噐；故圓照之𧰼，務先博觀。閱喬岳以形培塿，酌滄波以喻畎𡑭。無𥝠於輕重，不偏於憎愛，然後能平理若𢖍，照辭如鏡矣。是以將閱文情，先標六觀：一觀位體，二觀置辭，三觀通變，四觀竒正，五觀事義，六觀宫商。斯術旣形，則優劣見矣。",
                    "zhushu": ""
                },
                {
                    "paragraph": "夫綴文者情動而辭發，觀文者披文以入情，㳂波討源，雖幽必顯。世遠莫見其靣，覘文輒見其心。豈成篇之足深？患識照之目淺耳。夫志在山水，琴表其情，况形之筆端，理將焉匿？故心之照理，譬目之照形，目瞭則形無不分，心敏則理無不逹。然而俗監之迷者，深廢淺售，此莊周所以笑折楊，宋玉所以傷白雪也。昔屈平有言：文質疎内，衆不知余之異采。見異唯知音耳。揚雄自稱：心好沈博絶麗之文。其事浮淺，亦可知矣。夫唯深識鑒奥，必歡然內懌，譬春臺之熈衆人，樂餌之止過客。蓋聞蘭爲國香，服媚彌芬；書亦國華，翫澤方美。知音君子，其垂意焉。",
                    "zhushu": "",
                    "type": 2
                },
                {
                    "paragraph": "贊曰：洪鍾萬鈞，䕫曠所定。良書盈篋，妙鑒廼訂。流鄭滛人，無或失聽。獨有此律，不謬蹊徑。",
                    "zhushu": ""
                }
            ]
        },
        {
            "name": "程噐第四十九",
            "paragraphs": [
                {
                    "paragraph": "程噐第四十九",
                    "zhushu": "",
                    "type": 1
                },
                {
                    "paragraph": "周書論士，方之梓材，蓋貴噐用而兼文采也。是以樸斵成而丹艧施，垣墉立而雕朽附。而近代詞人，務華棄實，故魏文以爲：古今文人之類，不護細行。韋誕所評，又歷詆羣才。後人雷同，混之一貫，吁，可悲矣！",
                    "zhushu": ""
                },
                {
                    "paragraph": "略觀文士之疵，相如竊妻而受金，揚雄嗜酒而少筭，敬通之不循廉隅，杜篤之請求無厭，班固謟竇以作威，馬融黨梁而黷貨，文舉傲誕以速誅，正平狂憨以致戮，仲宣輕脆以躁競，孔璋惚恫以麤疎，丁儀貪婪以乞貨，路粹餔啜而無耻，潘岳詭禱於愍懷，陸機傾仄於賈郭，傅玄剛隘而詈臺，孫楚佷愎而訟府。諸有此類，並文士之瑕累。文旣有之，武亦宜然。古之將相，疵咎實多：至如管仲之盗竊，呉起之貪滛，陳平之汚點，綘灌之讒嫉，㳂兹以下，不可勝數。孔光負衡據鼎，而仄媚董賢，况班馬之賤職，潘岳之下位哉？王戎開國上秩，而鬻官囂俗，况馬杜之磬懸，丁路之貧薄哉？然子夏無虧於名儒，璿冲不塵乎竹林者，名崇而譏减也。若夫屈賈之忠貞，鄒枚之機覺，黃香之淳孝，徐幹之沈黙，豈曰文士必其玷歟？",
                    "zhushu": ""
                },
                {
                    "paragraph": "蓋人禀五材，修短殊用，自非上哲，難以求備。然將相以位隆特逹，文士以職卑多誚；此江河所以騰湧，㳙流所以寸析者也。名之抑揚，旣其然矣，位之通塞，亦有以焉。蓋士之登庸，以成務爲用。魯之敬姜，婦人之聰明耳，然推其機綜，以方治國，安有大夫學文，而不逹於政事哉？彼楊馬之徒，有文無質，所以終乎下位也。昔庾元規才華清英，勲庸有聲，故文藝不稱；若非台岳，則正以文才也。文武之術，左右惟宜，郤縠敦書，故舉爲元帥，豈以好文而不練武哉？孫武兵經，辭如珠玉，豈以習武而不曉文也？",
                    "zhushu": ""
                },
                {
                    "paragraph": "是以君子藏噐，待時而動，發揮事業；固宜蓄素以剛中，散悉以彪外，楩柟其質，豫章其幹。摛文必在緯軍國，負重必在任棟梁，窮則獨善以垂文，逹則奉時以騁績。若此文人，應梓材之士矣。",
                    "zhushu": "",
                    "type": 2
                },
                {
                    "paragraph": "贊曰：瞻彼前脩，有懿文德。聲昭楚南，采動梁北。雕而不噐，貞幹誰則？豈無華身，亦有光國？",
                    "zhushu": ""
                }
            ]
        },
        {
            "name": "序志第五十",
            "paragraphs": [
                {
                    "paragraph": "序志第五十",
                    "zhushu": "",
                    "type": 1
                },
                {
                    "paragraph": "文心者，言爲文之用心也。昔㳙子琴心，王孫巧心，心哉美矣，夫故用之。古來文章，以雕縟成體，豈效鄒奭之羣言雕龍也。夫宇宙綿邈，黎獻紛雜，㧞萃出頴，智術而已。歲月飄忽，性靈不居，騰聲飛實，制作而巳。夫有肖貎天地，禀性五行，擬耳目於日月，方聲氣於風雷，其超出萬物，亦已靈矣。形同草木之脆，名踰金石之堅，是以君子處世，樹德建言。豈好辨哉？不得巳也！",
                    "zhushu": ""
                },
                {
                    "paragraph": "余生七齡，乃夢彩雲若錦，則攀而採之。齒在踰立，則常夢索源不述先哲之誥，無益後生之慮。",
                    "zhushu": ""
                },
                {
                    "paragraph": "蓋文心之作也，本乎道，師乎聖，體乎經，酌乎緯，變乎騷：文之樞紐，云亦極矣。若論文叙筆，則品别區分；原始以表時，釋名以章義，選文以定篇，敷理以舉綂：一篇以上，綱領明矣。至於剖情析采，必籠圈條貫：摛神性，圖風勢，以包㑹通，以閱聲字，崇替於時序，襃貶於才略，怡暢於知音，耿介於程噐，長懷序志，以馭羣篇：下篇以下，毛目顯矣。位理定名，彰乎大易之數，其爲文用，四十九篇而巳。",
                    "zhushu": ""
                },
                {
                    "paragraph": "夫銓序一文爲易，彌綸羣言爲難。雖復輕採毛髪，深極骨髓，或有曲意宻源，似近而逺，辭所不載，亦不可勝數。及其品列成文，有同乎舊談者，非雷同也，勢自不可異也；有異乎前論者，非苟異也，理自不可同也。同之與異，不屑古今，擘肌分理，唯務折衷。按轡文雅之場，環絡藻繪之府，亦幾乎備矣。",
                    "zhushu": ""
                },
                {
                    "paragraph": "但言不盡意，前聖所難；識在瓶管，何能規短。茫茫徃代，旣沈余聞，渺渺來世，諒塵彼觀也。",
                    "zhushu": "",
                    "type": 2
                },
                {
                    "paragraph": "贊曰：生也有涯，無涯惟智。逐物實難，慿性良易。傲岸泉石，咀嚼文義。文果載心，余心有寄。",
                    "zhushu": ""
                }
            ]
        },
        {
            "name": "隱秀篇闕文補",
            "paragraphs": [
                {
                    "paragraph": "隱秀篇闕文補",
                    "zhushu": "",
                    "type": 1
                },
                {
                    "paragraph": "文心雕龍元明刋本隱秀篇：珠玉潛水，而瀾表方圓下，涼風動秋草上皆闕四百餘字，今從錢功甫校本補錄。",
                    "zhushu": ""
                },
                {
                    "paragraph": "始正而末寄，內明而外潤，使玩之者無窮，味之者不厭矣。",
                    "zhushu": ""
                },
                {
                    "paragraph": "彼波起詞間，是謂之秀。□手□音，宛乎逸態，若遠山之浮煙靄，孌女之靚容華。然煙靄天成，不勞于粧點；容華格定，無待于裁鎔。深淺而各奇，𡢿纎而俱妙。若揮之則有餘，而攬之則不足矣。",
                    "zhushu": ""
                },
                {
                    "paragraph": "夫立意之士，務欲造寄，每馳心于玄默之表；工詞之人，必欲臻美，恒匿思於佳麗之鄕。嘔心吐膽，不足語窮；煅歲煉年，奚能諭苦。故能藏穎詞間，昏迷于庸目；露鋒文外，驚絶乎妙心。使醖藉者畜隱而意愉，英鋭者抱秀而心悅。譬諸裁雲製霞，不讓乎天工；斵卉刻葩，有同乎神匠矣。若篇中乏隱，若宿儒之無學，或一叩而語窮；句間鮮秀，如巨室之少珍，若百□而色沮。斯並不足于才思，而亦有愧于文詞矣。",
                    "zhushu": ""
                },
                {
                    "paragraph": "將欲徵隱，聊可指篇。古詩之離別，樂府之長城，詞怨旨深，而復兼乎比興。陳思之黃雀，公幹之靑松，格剛才勁，而並長于諷諭。叔夜之□□，嗣宗之□□，境玄思淡，而獨得乎優閒。士衡之□□，彭澤之□□，心密語澄，而俱適乎□□。",
                    "zhushu": ""
                },
                {
                    "paragraph": "如欲辨秀，亦惟摘句。常恐秋節至，涼飈奪炎熱，意悽而詞婉，此匹婦之無聊也。臨河濯長纓，念子悵悠悠，志高而言壯，此丈夫之不遂也。東西安所之，徘徊以徬徨，心孤而情懼，此閨房之悲極也。",
                    "zhushu": ""
                }
            ]
        }
    ]
}