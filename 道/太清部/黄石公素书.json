{
    "name": "黄石公素書",
    "author": "南朝宋・魏魯",
    "loadChapterCount": 7,
    "chapters": [
        {
            "name": "黄石公素書序",
            "paragraphs": [
                {
                    "paragraph": "黄石公素書序",
                    "zhushu": "",
                    "type": 1
                },
                {
                    "paragraph": "《黄石公素書》六篇，按《前漢·列傳》，黄石公圯橋所授子房書，世人多以《三略》爲是，蓋傳之者誤也。晋亂，有盜發子房塚，於玉枕中獲此書，凡一千三百三十六言，上有祕戒，不許傳於不道、不神、不聖、不賢之人。若非其人，必受其殃；得人不傳，亦受其殃。嗚呼！其慎重如此。黄石公得子房而傳之，子房不得其傳而葬之，後五百餘年而盜獲之，自是素書始傳於人間。然其傳者，特黄石公之言耳，而公之意其可以言盡哉？竊嘗評之，天人之道，未嘗不相爲用，古之聖皆盡心焉。堯欽若昊天，舜齊七政，禹叙九疇，傳說陳天道，文王重八卦，周公設天地四時之官，又立三公以燮理陰陽，孔子欲無言，老聃建之以常無有。陰符經曰：宇宙在乎手，萬化生乎身。道至於此，則鬼神變化皆不逃吾之術，而況於刑名度數之間者歟？黄石公，秦之隱君子也。其書簡，其意深，雖堯、舜、禹、文、傅說、周公、孔、老，亦無以出此矣。然則黄石公知秦之將亡，漢之將興，故以此書授子房，而子房豈能盡知其書哉？凡子房之所以爲子房者，僅能用其一二耳。書曰陰計外泄者敗，子房用之，嘗勸高帝王韓信矣；書曰小怨不赦，大怨必生，子房用之，嘗勸高帝侯雍齒矣；書曰决策於不仁者險，子房用之，嘗勸高帝罷封六國矣；書曰設變致權，所以解結，子房用之，嘗致四皓而立惠帝矣；書曰吉莫吉於知足，子房用之，嘗擇留自封矣；書曰絶嗜禁欲，所以除累，子房用之，嘗棄人間事，從赤松子游矣。嗟乎！遺粕棄滓，猶足以亡秦、項而帝沛公，況純而用之、深而造之者乎？自漢以來，章句文詞之學熾，而知道之士極少，如諸葛亮、王猛、房喬、裴度等輩，雖號爲一時賢相，至於先王大道，曾未足以知髣髴，此書所以不傳於不道不神、不聖不賢之人也。離有離無之謂道，非有非無之謂神，有而無之之謂聖，無而有之之謂賢。非此四者，雖口誦此書，亦不能身行之矣。張商英天覺序。",
                    "zhushu": ""
                }
            ]
        },
        {
            "name": "原始章第一",
            "paragraphs": [
                {
                    "paragraph": "原始章第一",
                    "zhushu": "道不可以無始。",
                    "type": 1
                },
                {
                    "paragraph": "夫道德仁義禮五者，一體也。",
                    "zhushu": "離而用則有五，合而渾之則為一。一所以貫五，五所以衍一。"
                },
                {
                    "paragraph": "道者，人之所蹈，使萬物不知其所由。",
                    "zhushu": "道之衣被萬物，廣矣大矣。一動息，一語默，一出處，一飲食，大而八紘之表，小而芒芥之内，何適而非道也。仁不足以名，故仁者見之謂之仁。智不足以盡，故智者見之謂之智。百姓不足以見，故日用而不知也。"
                },
                {
                    "paragraph": "德者，人之所得，使萬物各得其所欲。",
                    "zhushu": "有求之謂欲，欲而不得，非德之至也。求於規矩者，得方圓而已矣。求於權衡者，得輕重而已矣。求於德者，無所欲而不得。君臣父子，得之以為君臣父子。昆蟲草木，得之以為昆蟲草木。大得以成大，小得以成小，邇之一身，遠之萬物，無所欲而不得也。"
                },
                {
                    "paragraph": "仁者，人之所親。有慈惠惻隱之心，以遂其生成。",
                    "zhushu": "仁之為體如天，天無不覆；如海，海無不容；如雨露，雨露無不潤。慈惠惻隱，所以用仁者也，非親於天下，而天下自親之。無一夫不獲其所，無一物不獲其生。書曰：鳥獸魚鼈咸若。詩曰：敦彼行葦，牛羊勿踐履。其仁之至也。"
                },
                {
                    "paragraph": "義者，人之所宜。賞善罰惡，以立功立事。",
                    "zhushu": "理之所在謂之義，順理而決斷，所以行義。賞善罰惡，義之理也。立功立事，義之斷也。"
                },
                {
                    "paragraph": "禮者，人之所履。夙興夜寐，以成人倫之序。",
                    "zhushu": "禮，履也。朝夕之所履踐而不失其序者，皆禮也。言動視聽，造次必於是，放僻邪侈，從何而生乎？"
                },
                {
                    "paragraph": "夫欲爲人之本，不可無一焉。",
                    "zhushu": "老子曰：失道而後德，失德而後仁，失仁而後義，失義而後禮。失者，散也。道散而為德，德散而為仁，仁散而為義，義散而為禮。五者未嘗不相為用，而要其不散者，道妙而已。老子言其體，故曰：禮者，忠信之薄而亂之首。黄石公言其用，故曰：不可無一焉。"
                },
                {
                    "paragraph": "賢人君子，明於盛衰之道，通乎成敗之數，審乎治亂之勢，達乎去就之理。",
                    "zhushu": "盛衰有道，成敗有數，治亂有勢，去就有理。"
                },
                {
                    "paragraph": "故潜居抱道以待其時。",
                    "zhushu": "道猶舟也，時猶水也。有舟楫之利，而無江河以行之，亦莫見其利涉也。"
                },
                {
                    "paragraph": "若時至而行，則能極人臣之位；得機而動，則能成絶代之功。如其不遇，没身而已。",
                    "zhushu": "養之有素，及時而動，機不容髮，豈容擬議者哉？"
                },
                {
                    "paragraph": "是以其道足高，而名重於後代。",
                    "zhushu": "道高，則名隨於後而重矣。"
                }
            ]
        },
        {
            "name": "正道章第二",
            "paragraphs": [
                {
                    "paragraph": "正道章第二",
                    "zhushu": "道不可以非正。",
                    "type": 1
                },
                {
                    "paragraph": "德足以懷遠。",
                    "zhushu": "懷者，中心悅而誠服之謂也。"
                },
                {
                    "paragraph": "信足以一異，義足以得衆。",
                    "zhushu": "有行有為，而衆人宜之，則得乎衆人矣。"
                },
                {
                    "paragraph": "才足以鑒古，明足以照下，此人之俊也。行足以爲儀表，智足以決嫌疑。",
                    "zhushu": "嫌疑之際，非智不決。"
                },
                {
                    "paragraph": "信可以使守約，廉可以使分財，此人之豪也。守職而不廢，",
                    "zhushu": "孔子為委吏、乘田之職是也。"
                },
                {
                    "paragraph": "處義而不回。",
                    "zhushu": "迫於利害之際而確然守義者，此不回也。"
                },
                {
                    "paragraph": "見嫌而不苟免。",
                    "zhushu": "周公不嫌於居攝，召公則有所嫌也。孔子不嫌於見南子，子路則有所嫌也。居嫌而不苟免，其惟至明乎！"
                },
                {
                    "paragraph": "見利而不苟得，此人之傑也。",
                    "zhushu": "俊者峻於人，豪者高於人。傑者於人有德、有信、有義、有才、有明者，俊之事也。有行、有智、有信、有廉者，豪之事也。至於傑，則才行足以名之矣。然傑勝於豪，豪勝於俊也。"
                }
            ]
        },
        {
            "name": "求人之志章第三",
            "paragraphs": [
                {
                    "paragraph": "求人之志章第三",
                    "zhushu": "志不可以妄求。",
                    "type": 1
                },
                {
                    "paragraph": "絶嗜禁欲，所以除累。",
                    "zhushu": "人性清静，本無係累，嗜欲所牽，捨已逐物。"
                },
                {
                    "paragraph": "抑非損惡，所以禳過。",
                    "zhushu": "禳，猶祈禳而去之也。非至於無抑惡，至於無損過，可以無禳爾。"
                },
                {
                    "paragraph": "貶酒闕色，所以無污。",
                    "zhushu": "色敗精，精耗則害神。酒敗神，神傷則害精。"
                },
                {
                    "paragraph": "避嫌遠疑，所以不誤。",
                    "zhushu": "於迹無嫌，於心無疑，事不誤爾。"
                },
                {
                    "paragraph": "博學切問，所以廣知。",
                    "zhushu": "有聖賢之質，而不廣之以學問，弗勉故也。"
                },
                {
                    "paragraph": "高行微言，所以修身。",
                    "zhushu": "行欲高而不屈，言欲微而不彰。"
                },
                {
                    "paragraph": "恭儉謙約，所以自守。深計遠慮，所以不窮。",
                    "zhushu": "管仲之計，可謂能九合諸侯矣，而窮於王道。商鞅之計，可謂能强國矣，而窮於仁義。弘羊之計，可謂能聚財矣，而窮於養民。凡有窮者，俱非計也。"
                },
                {
                    "paragraph": "親仁友直，所以扶顛。",
                    "zhushu": "聞譽而喜者，不可以得友直。"
                },
                {
                    "paragraph": "近恕篤行，所以接人。",
                    "zhushu": "極高明而道中庸，聖賢之所以接人也。高明者，聖賢之所獨；中庸者，衆人之所同也。"
                },
                {
                    "paragraph": "任材使能，所以濟務。",
                    "zhushu": "應變之謂材，可用之謂能。材者任之而不可使，能者使之而不可任，此用人之術也。"
                },
                {
                    "paragraph": "彈惡斥讒，所以止亂。",
                    "zhushu": "讒言惡行，亂之根也。"
                },
                {
                    "paragraph": "推古驗今，所以不惑。",
                    "zhushu": "因古人之迹，推古人之心，以驗方今之事，豈有惑哉？"
                },
                {
                    "paragraph": "先揆後度，所以應卒。",
                    "zhushu": "執一尺之度，而天下之長短盡在是矣。倉卒事物之來，而應之無窮者，揆度有數也。"
                },
                {
                    "paragraph": "設變致權，所以解結。",
                    "zhushu": "有正有變，有權有經。方其正有所不能行，則變而歸之於正也；方其經有所不能用，則權而歸之於經也。"
                },
                {
                    "paragraph": "括囊順會，所以無咎。",
                    "zhushu": "君子語默以時，出處以道。括囊而不見其美，順會而不發其機，所以免咎。"
                },
                {
                    "paragraph": "橛橛梗梗，所以立功；孜孜淑淑，所以保終。",
                    "zhushu": "橛橛者，有所持而不可摇。梗梗者，有所立而不可撓。孜孜者，勤之又勤。淑淑者，善之又善。立功莫如有守，保終莫如無過也。"
                }
            ]
        },
        {
            "name": "本德宗道章第四",
            "paragraphs": [
                {
                    "paragraph": "本德宗道章第四",
                    "zhushu": "本宗不可以離道德。",
                    "type": 1
                },
                {
                    "paragraph": "夫志心篤行之術。長莫長於博謀。",
                    "zhushu": "謀之欲博。"
                },
                {
                    "paragraph": "安莫安於忍辱",
                    "zhushu": "至道曠夷，何辱之有？"
                },
                {
                    "paragraph": "先莫先於修德，",
                    "zhushu": "外以成物，内以成己，修德也。"
                },
                {
                    "paragraph": "樂莫樂於好善，神莫神於至誠。",
                    "zhushu": "無所不通之謂神。人之神與天地參，而不能神於天地者，以其不至誠也。"
                },
                {
                    "paragraph": "明莫明於體物。",
                    "zhushu": "記曰：清眀在躬，志氣如神。如是，則萬物之來，其能逃吾之照乎？"
                },
                {
                    "paragraph": "吉莫吉於知足。",
                    "zhushu": "知足之吉，吉之又吉。"
                },
                {
                    "paragraph": "苦莫苦於多願。",
                    "zhushu": "聖人之道，泊然無欲。其於物也，來則應之，去則無係，末嘗有願也。古之多願者，莫如秦皇、漢武，國則願富，兵則願彊，功則願高，名則願貴，宫室則願華麗，姬嬪則願美艷，四夷則願服，神仙則願致。然而國愈貧，兵愈弱，功愈卑，名愈鈍，卒至於所求不獲而遺恨狼狽者，多願之所苦也。夫治國者，固可不多願，至於賢人養身之方，所守其可以不約乎？"
                },
                {
                    "paragraph": "悲莫悲於精散。",
                    "zhushu": "道之所生之謂一，純一之謂精，精之所發之謂神。其潜於無也，則無生無死，無先無後，無陰無陽，無動無静。其舍於形也，則為明為哲，為智為識，血氣之品，無不禀受。正用之則聚而不散；邪用之，則散而不聚。目淫於色，則精散於色矣；耳淫於聲，則精散於聲矣；口淫於味，則精散於味矣；鼻淫於臭，則精散於臭矣。散之不已，其能久乎？"
                },
                {
                    "paragraph": "病莫病於無常。",
                    "zhushu": "天地所以能長久者，以其有常。人而無常，不其病乎？"
                },
                {
                    "paragraph": "短莫短於苟得。",
                    "zhushu": "以不義得之，必以不義失，未有苟得而能長也。"
                },
                {
                    "paragraph": "幽莫幽於貪鄙。",
                    "zhushu": "以身徇物，闇莫甚焉。"
                },
                {
                    "paragraph": "孤莫孤於自恃。",
                    "zhushu": "桀、紂自恃其才，智伯自恃其彊，項羽自恃其勇，王莽自恃其智，元載、盧杞𣏌自恃其狡。自恃則氣驕於外，而善不入耳。不聞善，則孤而無助。及其敗，天下争從而亡之。"
                },
                {
                    "paragraph": "危莫危於任疑。",
                    "zhushu": "漢疑韓信而任之，而信幾叛；唐疑李懷光而任之，而懷光遂逆。"
                },
                {
                    "paragraph": "敗莫敗於多私。",
                    "zhushu": "賞不以功，罰不以罪，喜佞惡直，黨親遠踈，小則結匹夫之怨，大則激天下之怒，此私之所敗也。"
                }
            ]
        },
        {
            "name": "遵義章第五",
            "paragraphs": [
                {
                    "paragraph": "遵義章第五",
                    "zhushu": "遵而行之者，義也。",
                    "type": 1
                },
                {
                    "paragraph": "以明示下者闇。",
                    "zhushu": "聖賢之道，内明外晦。惟不足於明者，以明示下，乃其所以闇也。"
                },
                {
                    "paragraph": "有過不知者蔽。",
                    "zhushu": "聖人無過可知。賢人之過，造形而悟，有過不知，其愚蔽甚矣。"
                },
                {
                    "paragraph": "迷而不返者惑。",
                    "zhushu": "迷於酒者，不知其伐吾性也。迷於色者，不知其伐吾命也；迷於利者，不知其伐吾志也。人本無迷，惑者自迷之矣。"
                },
                {
                    "paragraph": "以言取怨者禍。",
                    "zhushu": "行而言之，則機在我而禍在人；言而不行，則機在人而禍在我。"
                },
                {
                    "paragraph": "令與心乖者廢。",
                    "zhushu": "心以出令，令以行心。"
                },
                {
                    "paragraph": "後今繆前者毁。",
                    "zhushu": "號令不一，心無信而事毁棄矣。"
                },
                {
                    "paragraph": "怒而無威者犯。",
                    "zhushu": "文王不大聲以色，四國畏之。故孔子曰：不怒而民威於斧鉞。"
                },
                {
                    "paragraph": "好衆辱人者殃。",
                    "zhushu": "已欲沽直名，而置人於有過之地，取殃之道也。"
                },
                {
                    "paragraph": "戮辱所任者危。",
                    "zhushu": "人之云亡，危亦隨之。"
                },
                {
                    "paragraph": "慢其所敬者凶。",
                    "zhushu": "以長幼而言，則齒也。以朝廷而言，則爵也；以賢愚而言，則德也。三者皆可敬，而外敬則齒也、爵也，内敬則德也。"
                },
                {
                    "paragraph": "貌合心離者孤，親讒遠忠者亡。",
                    "zhushu": "讒者，善揣摩人主之意而中之。忠者，推逆人主之過而諫之。合意者多悅，逆意者多怒。此子胥殺而吴亡，屈原放而楚亡是也。"
                },
                {
                    "paragraph": "近色遠賢者惛。女謁公行者亂。",
                    "zhushu": "太平公主、韋庶人之禍是也。"
                },
                {
                    "paragraph": "私人以官者浮。",
                    "zhushu": "淺浮者不足以勝名器，如牛仙客為宰相之類是也。"
                },
                {
                    "paragraph": "凌下取勝者侵，名不勝實者耗。",
                    "zhushu": "陸贄曰：名近於虚，於教為重；利近於實，於義為輕。然則實者所以致名，名者所以權實，名實相資，則不耗匱矣。"
                },
                {
                    "paragraph": "畧己而責人者不治。自厚而薄人者棄。",
                    "zhushu": "聖人常善救人而無棄人，常善救物而無棄物。自厚者，自滿也，非仲尼所謂躬自之厚也。自厚而薄人，則人才將棄廢矣。"
                },
                {
                    "paragraph": "以過棄功者損，羣下外異者淪。",
                    "zhushu": "措置失宜，羣情隔塞，阿諛並進，私徇並行，人人異心，求不淪亡，不可得也。"
                },
                {
                    "paragraph": "既用不任者踈。",
                    "zhushu": "用賢不任，則失士心，此管仲所謂害霸也。"
                },
                {
                    "paragraph": "行賞吝色者沮。",
                    "zhushu": "色有靳吝，有功者沮。項羽之刓印是也。"
                },
                {
                    "paragraph": "多許少與者怨。",
                    "zhushu": "失其本望。"
                },
                {
                    "paragraph": "既迎而拒者乖。",
                    "zhushu": "劉漳迎劉備而返，拒絶之也。"
                },
                {
                    "paragraph": "薄施厚望者不報。",
                    "zhushu": "天地不仁，以萬物為芻狗；聖人不仁，以百姓為芻狗。覆之、載之、含之、育之，豈責其報也？"
                },
                {
                    "paragraph": "貴而忘賤者不久。",
                    "zhushu": "道足於已者，貴賤不足以為榮辱。貴亦固有，賤亦固有。唯小人驟而處貴，則忘其賤，此所以不久也。"
                },
                {
                    "paragraph": "念舊惡而棄新功者凶。",
                    "zhushu": "切齒於睚眦之怨，眷眷於一飯之恩者，匹夫之量。有志於天下者，雖仇必用，以其才也；雖怨必録，以其功也。漢高祖侯雍齒，録功也。唐太宗相魏鄭公，用才也。"
                },
                {
                    "paragraph": "用人不得正者殆。彊用人者不畜。",
                    "zhushu": "曹操彊用關羽，而終歸劉備，此不畜也。"
                },
                {
                    "paragraph": "爲人擇官者亂。失其所彊者弱。",
                    "zhushu": "有以德彊者，有以人彊者，有以勢彊者，有以兵彊者。堯、舜有德而彊，桀、紂無德而弱。湯、武得人而彊，幽、厲失人而弱。周得諸侯之勢而彊，失諸侯之勢而弱。唐得府兵而彊，失府兵而弱。其於人也，善為彊，惡為弱。其於身也，性為彊，情為弱。"
                },
                {
                    "paragraph": "決策於不仁者險。",
                    "zhushu": "不仁之人。幸灾樂禍。"
                },
                {
                    "paragraph": "陰計外泄者敗。厚歛薄施者凋。",
                    "zhushu": "凋，削也。文中子曰：多歛之國，其財必削。"
                },
                {
                    "paragraph": "戰士貧、游士富者衰。",
                    "zhushu": "游士鼓其頰舌，惟幸煙塵之會。戰士奮其死力，專捍疆場之虞。富彼貧此，兵勢衰矣。"
                },
                {
                    "paragraph": "貨賂公行者昧。",
                    "zhushu": "私昩公，曲昩直也。"
                },
                {
                    "paragraph": "聞善忽略、記過不忘者暴。",
                    "zhushu": "暴而生怨。"
                },
                {
                    "paragraph": "所任不可信，所信不可任者濁。",
                    "zhushu": "濁，溷也。"
                },
                {
                    "paragraph": "牧人以德者集，繩人以刑者散。",
                    "zhushu": "刑者，原於道德之意，而恕在其中。是以先王以刑輔德，而非專用刑者也。故曰：牧之以德則集，繩之以刑則散也。"
                },
                {
                    "paragraph": "小功不賞，則大功不立。小怨不赦，則大怨必生。賞不服人、罰不甘心者叛。",
                    "zhushu": "人心不服則叛也。"
                },
                {
                    "paragraph": "賞及無功、罰及無罪者酷。",
                    "zhushu": "非所宜加者，酷也。"
                },
                {
                    "paragraph": "聽讒而美、聞諫而仇者亡。能有其有者安，貪人之有者殘。",
                    "zhushu": "有吾之有，則心逸而身安。"
                }
            ]
        },
        {
            "name": "安禮章第六",
            "paragraphs": [
                {
                    "paragraph": "安禮章第六",
                    "zhushu": "安而履之之謂禮。",
                    "type": 1
                },
                {
                    "paragraph": "怨在不捨小過，患在不預定謀。福在積善，禍在積惡。",
                    "zhushu": "善積則致於福，惡積則致於禍。無善無惡，則亦無禍無福矣。"
                },
                {
                    "paragraph": "饑在賤農，寒在惰織。安在得人，危在失士，富在迎來。",
                    "zhushu": "唐堯之節儉，李悝之盡地力，越王勾踐之十年生聚，漢之平準，皆所以迎來之術也。"
                },
                {
                    "paragraph": "貧在棄時。上無常操，下多疑心。",
                    "zhushu": "躁静無常，喜怒不節。羣情猜疑，莫能自安。"
                },
                {
                    "paragraph": "輕上生罪，侮下無親。",
                    "zhushu": "輕上無禮，侮下無恩。"
                },
                {
                    "paragraph": "近臣不重，遠臣輕之。",
                    "zhushu": "淮南王言去平津侯如發蒙耳。"
                },
                {
                    "paragraph": "自疑不信人，",
                    "zhushu": "暗也。"
                },
                {
                    "paragraph": "自信不疑人，",
                    "zhushu": "明也。"
                },
                {
                    "paragraph": "枉士無正友，",
                    "zhushu": "李逢吉之友，則八關十六子之徒是也。"
                },
                {
                    "paragraph": "曲上無直下，",
                    "zhushu": "元帝之臣，則弘恭、石顯是也。"
                },
                {
                    "paragraph": "危國無賢人，亂政無善人。",
                    "zhushu": "非無賢人，善人不能用故也。"
                },
                {
                    "paragraph": "愛人深者求賢急，樂得賢者養人厚。",
                    "zhushu": "人不能自愛，待賢而愛之；人不能自養，待賢而養之。"
                },
                {
                    "paragraph": "國將霸者士皆歸，",
                    "zhushu": "趙殺鳴犢，故夫子臨河而返。"
                },
                {
                    "paragraph": "邦將亡者賢先避。",
                    "zhushu": "若微子去商、仲尼去魯是也。"
                },
                {
                    "paragraph": "地薄者，大物不産；水淺者，大魚不游。樹秃者，大禽不栖。林疏者，大獸不居。",
                    "zhushu": "此四者，以明人之淺則無道德，國之淺則無忠賢也。"
                },
                {
                    "paragraph": "山峭者崩，澤滿者溢。",
                    "zhushu": "此二者，明過高過滿之戒也。"
                },
                {
                    "paragraph": "棄玉取石者盲，",
                    "zhushu": "有目與無目同。"
                },
                {
                    "paragraph": "羊質虎皮者辱，",
                    "zhushu": "有表無裏與無表同。"
                },
                {
                    "paragraph": "衣不舉領者倒，",
                    "zhushu": "當上而下。"
                },
                {
                    "paragraph": "走不視地者顛，",
                    "zhushu": "當下而上。"
                },
                {
                    "paragraph": "柱弱者屋壞，輔弱者國傾。",
                    "zhushu": "材不勝任謂之弱。"
                },
                {
                    "paragraph": "足寒傷心，人怨傷國。",
                    "zhushu": "夫沖和之氣，生於足而流於四肢，而心為之君。氣和則天君樂，氣乖則天君傷矣。"
                },
                {
                    "paragraph": "山將崩者下先隳，國將衰者人先弊。",
                    "zhushu": "自古及今，生齒富庶，人民康樂，而國衰者，未之有也。"
                },
                {
                    "paragraph": "根枯枝朽，人困國殘。",
                    "zhushu": "長城之役興，而秦國殘矣。汴渠之役興，而隋國殘矣。"
                },
                {
                    "paragraph": "與覆車同軌者傾，與亡國同事者滅。",
                    "zhushu": "漢武欲為秦皇之事，幾至於傾，而能有終者，末年哀痛自悔也。桀、紂以女色亡，而幽王之褒姒同之。漢以閹官亡，而唐之中尉同之。"
                },
                {
                    "paragraph": "見已生，慎將生。惡其跡者，預避之。",
                    "zhushu": "已生者，見而去之也。將生者，慎而消之也。惡其跡者，急履而惡䠙，不若廢履而無行；妄動而惡知，不若絀心而無動。"
                },
                {
                    "paragraph": "畏危者安，畏亡者存。夫人之所行，有道則吉，無道則凶。吉者百福所歸，凶者百禍所攻。非其神聖，自然所鍾。",
                    "zhushu": "有道者非已求福，而福自歸之；無道者畏禍愈甚，而禍愈攻之。豈其有神聖為之主宰，乃自然之理也。"
                },
                {
                    "paragraph": "務善策者無惡事，無遠慮者有近憂。同志相得，",
                    "zhushu": "舜則八元、八凱，湯則伊尹，孔子則顔回也。"
                },
                {
                    "paragraph": "同仁相憂，",
                    "zhushu": "文王之閎、散，微子之父師、少師，周旦之召公，管仲之鮑叔也。"
                },
                {
                    "paragraph": "同惡相黨，",
                    "zhushu": "紂之臣億萬，跖之徒九千是也。"
                },
                {
                    "paragraph": "同愛相求，",
                    "zhushu": "愛利，則聚歛之臣求之。愛武，則談兵之士求之。愛勇，則樂傷之士求之。愛仙，則方術之士求之。愛符瑞，則矯誣之士求之。凡有愛者，皆情之偏、性之蔽也。"
                },
                {
                    "paragraph": "同美相妬，",
                    "zhushu": "女則武后、韋庶人、蕭良娣是也，男則趙高、李斯是也。"
                },
                {
                    "paragraph": "同智相謀，",
                    "zhushu": "劉備、曹操、翟讓、李密是也。"
                },
                {
                    "paragraph": "同貴相害，",
                    "zhushu": "势相軋也。"
                },
                {
                    "paragraph": "同利相忌，",
                    "zhushu": "害相刑也。"
                },
                {
                    "paragraph": "同聲相應，同氣相感，",
                    "zhushu": "五行、五氣、五聲散於萬物，自然相感應也。"
                },
                {
                    "paragraph": "同類相依，同義相親，同難相濟，",
                    "zhushu": "六國合從而拒秦，諸葛通吴以敵魏，非有仁義存焉，特同難爾。"
                },
                {
                    "paragraph": "同道相成，",
                    "zhushu": "漢承秦後，海內凋弊，蕭何以清靜涵養之。何將亡，念諸將俱喜功好動，不足以知治道。惟曹參在齊，甞治蓋公黄老之術，不務生事，故引參以代相。"
                },
                {
                    "paragraph": "同兿相規，",
                    "zhushu": "李醯之賊扁鵲，逄蒙之惡后羿是也。規者，非之也。"
                },
                {
                    "paragraph": "同巧相勝，",
                    "zhushu": "公輸子九攻，墨子九拒是也。"
                },
                {
                    "paragraph": "此乃數之所得，不可與理違。",
                    "zhushu": "自同志下，皆所行所可預知。智者知其如此，順理則行之，逆理則違之。"
                },
                {
                    "paragraph": "釋己而教人者逆，正己而化人者順。",
                    "zhushu": "教者以言，化者以道。老子曰：法令滋彰，盜賊多有，教之逆者也。我無爲而民自化，我無欲而民自朴，化之順者也。"
                },
                {
                    "paragraph": "逆者難從，順者易行。難從則亂，易行則理。",
                    "zhushu": "天地之道，簡易而已。聖人之道，簡易而已。順日月而晝夜之，順隂陽而生殺之，順山川而髙下之，此天地之簡易也。順夷狄而外之，順中國而內之，順君子而爵之，順小人而役之，順善惡而賞罰之，順九土之宜而賦歛之，順人倫而序之，此聖人之簡易也。夫烏獲非不力也，執牛之尾而使之郤，則終日不能步尋丈。及以環桑之枝貫其鼻，三尺之绹縻其頸，童子服之風于大澤，無所不至者，蓋其势順也。"
                },
                {
                    "paragraph": "如此，理身、理家、理國可也，",
                    "zhushu": "小大不同其理一也。"
                }
            ]
        }
    ]
}