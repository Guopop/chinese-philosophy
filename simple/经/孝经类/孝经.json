{
    "name": "孝经",
    "author": "唐・李隆基",
    "loadChapterCount": 19,
    "hasZhushu": true,
    "chapters": [
        {
            "name": "孝经序",
            "paragraphs": [
                {
                    "paragraph": "孝经序",
                    "zhushu": "",
                    "type": 1
                },
                {
                    "paragraph": "朕闻上古，其风朴略，虽因心之孝己萌，而资敬之礼犹简。及乎仁义既有，亲誉益著，圣人知孝之可以教人也，故“因严以教敬，因亲以教爱”。于是以顺移忠之道昭矣，立身扬名之义彰矣。子曰：“吾志在春秋，行在孝经。”",
                    "zhushu": "〇行，下孟反，下同。"
                },
                {
                    "paragraph": "是知孝者德之本欤！经曰：“昔者明王之以孝理天下也，不敢遗小国之臣，而况于公、侯、伯、子、男乎？”朕尝三复斯言，",
                    "zhushu": "○三，息暂反。"
                },
                {
                    "paragraph": "景行先哲，虽无德教加于百姓，庶几广爱刑于四海。嗟乎！夫子没而微言绝，异端起而大义乖。况泯绝于秦，",
                    "zhushu": "〇泯，弥忍反。"
                },
                {
                    "paragraph": "得之者皆煨烬之末；",
                    "zhushu": "○煨，乌恢反。烬，徐忍反。"
                },
                {
                    "paragraph": "滥觞于汉，",
                    "zhushu": "○滥，卢阚反。"
                },
                {
                    "paragraph": "传之者皆糟粕之余。",
                    "zhushu": "○粕，匹角反。"
                },
                {
                    "paragraph": "故鲁史、春秋，学开五传；国风、雅、颂，分为四诗。去圣逾远，源流益别。近观孝经旧注，踳駮尤甚。",
                    "zhushu": "○踳，尺尹反。駮，北角反。"
                },
                {
                    "paragraph": "至于迹相祖述，殆且百家；",
                    "zhushu": "○殆，音待。"
                },
                {
                    "paragraph": "业擅专门，犹将十室。希升堂者，必自开户牖；攀逸驾者，必骋殊轨辙。",
                    "zhushu": "○骋，丑郢反。"
                },
                {
                    "paragraph": "是以道隐小成，言隐浮伪。且传以通经为义，",
                    "zhushu": "〇传，直恋反。"
                },
                {
                    "paragraph": "义以必当为主，至当归一，精义无二，安得不翦其繁芜，",
                    "zhushu": "○当，去声。下同。"
                },
                {
                    "paragraph": "而撮其枢要也。韦昭、王肃，先儒之领袖；虞翻、刘邵，抑又次焉。刘炫明安国之本，",
                    "zhushu": "○炫，音县。"
                },
                {
                    "paragraph": "陆澄讥康成之注，在理或当，何必求人。今故特举六家之异同，会五经之旨趣，",
                    "zhushu": "○趣，七聚反。"
                },
                {
                    "paragraph": "约文敷畅，义则昭然；分注错经，理亦条贯。写之琬琰，",
                    "zhushu": "○琬，音宛。琰，以冉反。"
                },
                {
                    "paragraph": "庶有补于将来。且夫子谈经，志取垂训，虽五孝之用则别，而百行之源不殊。是以一章之中，凡有数句；一句之内，意有兼明，具载则文繁，略之又义阙。今存于疏，用广发挥。",
                    "zhushu": ""
                }
            ]
        },
        {
            "name": "开宗明义章第一",
            "paragraphs": [
                {
                    "paragraph": "开宗明义章第一",
                    "zhushu": "",
                    "type": 1
                },
                {
                    "paragraph": "仲尼居，",
                    "zhushu": "仲尼，孔子字。居，谓闲居。"
                },
                {
                    "paragraph": "曾子侍。",
                    "zhushu": "曾子，孔子弟子。侍，谓侍坐。"
                },
                {
                    "paragraph": "子曰：“先王有至德要道，以顺天下，民用和睦，上下无怨。",
                    "zhushu": "孝者，德之至，道之要也。言先代圣德之主，能顺天下人心，行此至要之化，则上下臣人和睦无怨。"
                },
                {
                    "paragraph": "女知之乎？”曾子避席曰：“参不敏，何足以知之？”",
                    "zhushu": "参，曾子名也。礼：师有问，避席起答。敏，达也。言参不达，何足知此至要之义。○女，音汝，下同。"
                },
                {
                    "paragraph": "子曰：“夫孝，德之本也，",
                    "zhushu": "人之行，莫大于孝，故为德本。○夫，音符。后并同。"
                },
                {
                    "paragraph": "教之所由生也。",
                    "zhushu": "言教从孝而生。"
                },
                {
                    "paragraph": "复坐，吾语女。",
                    "zhushu": "曾参起对，故使复坐。○语，去声。"
                },
                {
                    "paragraph": "身体发肤，受之父母，不敢毁伤，孝之始也。",
                    "zhushu": "父母全而生之，己当全而归之，故不敢毁伤。"
                },
                {
                    "paragraph": "立身行道，扬名于后世，以显父母，孝之终也。",
                    "zhushu": "言能立身行此孝道，自然名扬后世，光荣其亲。故行孝以不毁为先，扬名为后。"
                },
                {
                    "paragraph": "夫孝，始于事亲，中于事君，终于立身。",
                    "zhushu": "言行孝以事亲为始，事君为中。忠孝道著，乃能扬名荣亲，故曰终于立身也。"
                },
                {
                    "paragraph": "大雅云：“无念尔祖，聿修厥德。”",
                    "zhushu": "诗大雅也。无念，念也。聿，述也。厥，其也。义取恒念先祖，述修其德。"
                }
            ]
        },
        {
            "name": "天子章第二",
            "paragraphs": [
                {
                    "paragraph": "天子章第二",
                    "zhushu": "",
                    "type": 1
                },
                {
                    "paragraph": "子曰：“爱亲者，不敢恶于人。",
                    "zhushu": "博爱也。○恶，乌路反。"
                },
                {
                    "paragraph": "敬亲者，不敢慢于人。",
                    "zhushu": "广敬也。"
                },
                {
                    "paragraph": "爱敬尽于事亲，而德教加于百姓，刑于四海，",
                    "zhushu": "刑，法也。君行博爱广敬之道，使人皆不慢恶其亲，则德教加被天下，当为四夷之所法则也。○尽，津忍反。"
                },
                {
                    "paragraph": "盖天子之孝也。",
                    "zhushu": "盖，犹略也。孝道广大，此略言之。"
                },
                {
                    "paragraph": "甫刑云：‘一人有庆，兆民赖之。’”",
                    "zhushu": "甫刑，即尚书吕刑也。一人，天子也。庆，善也。十亿曰兆。义取天子行孝，兆人皆赖其善。"
                }
            ]
        },
        {
            "name": "诸侯章第三",
            "paragraphs": [
                {
                    "paragraph": "诸侯章第三",
                    "zhushu": "",
                    "type": 1
                },
                {
                    "paragraph": "在上不骄，髙而不危；",
                    "zhushu": "诸侯，列国之君，贵在人上，可谓髙矣。而能不骄，则免危也。"
                },
                {
                    "paragraph": "制节谨度，满而不溢。",
                    "zhushu": "费用约俭，谓之制节。慎行礼法，谓之谨度。无礼为骄，奢泰为溢。○溢，音逸。"
                },
                {
                    "paragraph": "髙而不危，所以长守贵也；满而不溢，所以长守富也。富贵不离其身，然后能保其社稷，而和其民人。",
                    "zhushu": "列国皆有社稷，其君主而祭之。言富贵常在其身，则长为社稷之主，而人自和平也。○离，力智反。"
                },
                {
                    "paragraph": "盖诸侯之孝也。诗云：“战战兢兢，如临深渊，如履薄冰。”",
                    "zhushu": "战战，恐惧。兢兢，戒慎。临深恐坠，履薄恐陷。义取为君恒须戒慎。○兢，居陵反。"
                }
            ]
        },
        {
            "name": "卿大夫章第四",
            "paragraphs": [
                {
                    "paragraph": "卿大夫章第四",
                    "zhushu": "",
                    "type": 1
                },
                {
                    "paragraph": "非先王之法服，不敢服，",
                    "zhushu": "服者，身之表也。先王制五服，各有等差。言卿大夫遵守礼法，不敢僭上逼下。"
                },
                {
                    "paragraph": "非先王之法言不敢道，非先王之德行不敢行。",
                    "zhushu": "法言，谓礼法之言。德行，谓道德之行。若言非法，行非德，则亏孝道，故不敢也。○德行，下孟反。注“之行”，下“择行”“行满”同。"
                },
                {
                    "paragraph": "是故非法不言，非道不行；",
                    "zhushu": "言必守法，行必遵道。"
                },
                {
                    "paragraph": "口无择言，身无择行。",
                    "zhushu": "言行皆遵法道，所以无可择也。"
                },
                {
                    "paragraph": "言满天下无口过，行满天下无怨恶。",
                    "zhushu": "礼法之言，焉有口过？道德之行，自无怨恶。○恶，去声。"
                },
                {
                    "paragraph": "三者备矣，然后能守其宗庙。",
                    "zhushu": "三者，服、言、行也。礼：卿大夫立三庙以奉先祖。言能备此三者，则能长守宗庙之祀。"
                },
                {
                    "paragraph": "盖卿大夫之孝也。诗云：“夙夜匪懈，以事一人。”",
                    "zhushu": "夙，早也。懈，惰也。义取为卿大夫能早夜不惰，敬事其君也。○懈，佳卖反。"
                }
            ]
        },
        {
            "name": "士章第五",
            "paragraphs": [
                {
                    "paragraph": "士章第五",
                    "zhushu": "",
                    "type": 1
                },
                {
                    "paragraph": "资于事父以事母，而爱同；资于事父以事君，而敬同。",
                    "zhushu": "资，取也。言爱父与母同，敬父与君同。"
                },
                {
                    "paragraph": "故母取其爱，而君取其敬，兼之者父也。",
                    "zhushu": "言事父兼爱与敬也。"
                },
                {
                    "paragraph": "故以孝事君则忠，",
                    "zhushu": "移事父孝以事于君，则为忠矣。"
                },
                {
                    "paragraph": "以敬事长则顺。",
                    "zhushu": "移事兄敬以事于长，则为顺矣。"
                },
                {
                    "paragraph": "忠顺不失，以事其上，然后能保其禄位，而守其祭祀。",
                    "zhushu": "能尽忠顺以事君长，则常安禄位，永守祭祀。"
                },
                {
                    "paragraph": "盖士之孝也。诗云：“夙兴夜寐，无忝尔所生。”",
                    "zhushu": "忝，辱也。所生，谓父母也。义取早起夜寐，无辱其亲也。○忝，吐簟反。"
                }
            ]
        },
        {
            "name": "庶人章第六",
            "paragraphs": [
                {
                    "paragraph": "庶人章第六",
                    "zhushu": "",
                    "type": 1
                },
                {
                    "paragraph": "用天之道，",
                    "zhushu": "春生、夏长，秋敛、冬藏，举事顺时，此用天道也。"
                },
                {
                    "paragraph": "分地之利，",
                    "zhushu": "分别五土，视其髙下，各尽所宜，此分地利也。"
                },
                {
                    "paragraph": "谨身节用，以养父母，",
                    "zhushu": "身恭谨，则远耻辱；用节省，则免饥寒。公赋既足，则私养不阙。○养，羊尚反。"
                },
                {
                    "paragraph": "此庶人之孝也。",
                    "zhushu": "庶人为孝，唯此而已。"
                },
                {
                    "paragraph": "故自天子至于庶人，孝无终始，而患不及者，未之有也。",
                    "zhushu": "始自天子，终于庶人，尊卑虽殊，孝道同致，而患不能及者，未之有也。言无此理，故曰未有。"
                }
            ]
        },
        {
            "name": "三才章第七",
            "paragraphs": [
                {
                    "paragraph": "三才章第七",
                    "zhushu": "",
                    "type": 1
                },
                {
                    "paragraph": "曾子曰：“甚哉，孝之大也！”",
                    "zhushu": "参闻行孝无限髙卑，始知孝之为大也。"
                },
                {
                    "paragraph": "子曰：“夫孝，天之经也，地之义也，民之行也。",
                    "zhushu": "经，常也。利物为义。孝为百行之首，人之恒德，若三辰运天而有常，五土分地而为义也。○行，下孟反，下同。"
                },
                {
                    "paragraph": "天地之经，而民是则之。",
                    "zhushu": "天有常明，地有常利。言人法则天地，亦以孝为常行也。"
                },
                {
                    "paragraph": "则天之明，因地之利，以顺天下。是以其教不肃而成，其政不严而治。",
                    "zhushu": "法天明以为常，因地利以行义，顺此以施政教，则不待严肃而成理也。"
                },
                {
                    "paragraph": "先王见教之可以化民也，",
                    "zhushu": "见因天地教化人之易也。"
                },
                {
                    "paragraph": "是故先之以博爱，而民莫遗其亲；",
                    "zhushu": "君爱其亲，则人化之，无有遗其亲者。"
                },
                {
                    "paragraph": "陈之以德义，而民兴行；",
                    "zhushu": "陈说德义之美，为众所慕，则人起心而行之。"
                },
                {
                    "paragraph": "先之以敬让，而民不争；",
                    "zhushu": "君行敬让，则人化而不争。"
                },
                {
                    "paragraph": "导之以礼乐，而民和睦；",
                    "zhushu": "礼以检其迹，乐以正其心，则和睦矣。"
                },
                {
                    "paragraph": "示之以好恶，而民知禁。",
                    "zhushu": "示好以引之，示恶以止之，则人知有禁令，不敢犯也。○好，如字，又呼报反。恶，如字，又乌路反。"
                },
                {
                    "paragraph": "诗云：“赫赫师尹，民具尔瞻。”",
                    "zhushu": "赫赫，明盛貌也。尹氏为太师，周之三公也。义取大臣助君行化，人皆瞻之也。"
                }
            ]
        },
        {
            "name": "孝治章第八",
            "paragraphs": [
                {
                    "paragraph": "孝治章第八",
                    "zhushu": "",
                    "type": 1
                },
                {
                    "paragraph": "子曰：“昔者明王之以孝治天下也，",
                    "zhushu": "言先代圣明之王，以至德要道化人，是为孝理。"
                },
                {
                    "paragraph": "不敢遗小国之臣，而况于公侯伯子男乎？",
                    "zhushu": "小国之臣，至卑者耳，王尚接之以礼，况于五等诸侯，是广敬也。"
                },
                {
                    "paragraph": "故得万国之欢心，以事其先王。",
                    "zhushu": "万国，举其大数也。言行孝道以理天下，皆得欢心，则各以其职来助祭也。"
                },
                {
                    "paragraph": "治国者，不敢侮于鳏寡，而况于士民乎？",
                    "zhushu": "理国，谓诸侯也。鳏寡，国之微者，君尚不敢轻侮，况知礼义之士乎？○侮，亡甫反。鳏，古顽反。"
                },
                {
                    "paragraph": "故得百姓之欢心，以事其先君。",
                    "zhushu": "诸侯能行孝理，得所统之欢心，则皆恭事助其祭享也。"
                },
                {
                    "paragraph": "治家者，不敢失于臣妾，而况于妻子乎？",
                    "zhushu": "理家，谓卿大夫。臣妾，家之贱者。妻子，家之贵者。"
                },
                {
                    "paragraph": "故得人之欢心，以事其亲。",
                    "zhushu": "卿大夫位以材进，受禄养亲，若能孝理其家，则得小大之欢心，助其奉养。"
                },
                {
                    "paragraph": "夫然，故生则亲安之，祭则鬼享之。",
                    "zhushu": "夫然者，然上孝理，皆得欢心，则存安其荣，没享其祭。"
                },
                {
                    "paragraph": "是以天下和平，灾害不生，祸乱不作。",
                    "zhushu": "上敬下欢，存安没享，人用和睦，以致太平，则灾害祸乱无因而起。"
                },
                {
                    "paragraph": "故明王之以孝治天下也如此。",
                    "zhushu": "言明王以孝为理，则诸侯以下化而行之，故致如此福应。"
                },
                {
                    "paragraph": "诗云：“有觉德行，四国顺之。”",
                    "zhushu": "觉，大也。义取天子有大德行，则四方之国顺而行之。○行，下孟反，下“之行”同。"
                }
            ]
        },
        {
            "name": "圣治章第九",
            "paragraphs": [
                {
                    "paragraph": "圣治章第九",
                    "zhushu": "",
                    "type": 1
                },
                {
                    "paragraph": "曾子曰：“敢问圣人之德，无以加于孝乎？”",
                    "zhushu": "曾子问明王孝理以致和平，又问圣人德教，更有大于孝否？"
                },
                {
                    "paragraph": "子曰：“天地之性，人为贵。",
                    "zhushu": "贵其异于万物也。"
                },
                {
                    "paragraph": "人之行，莫大于孝。",
                    "zhushu": "孝者，德之本也。"
                },
                {
                    "paragraph": "孝莫大于严父，",
                    "zhushu": "万物资始于乾，人伦资父为天，故孝行之大，莫过尊严其父也。"
                },
                {
                    "paragraph": "严父莫大于配天，则周公其人也。",
                    "zhushu": "谓父为天，虽无贵贱，然以父配天之礼，始自周公，故曰“其人”也。"
                },
                {
                    "paragraph": "昔者周公郊祀后稷以配天，",
                    "zhushu": "后稷，周之始祖也。郊，谓圜丘祀天也。周公摄政，因行郊天之祭，乃尊始祖以配之也。"
                },
                {
                    "paragraph": "宗祀文王于明堂，以配上帝。",
                    "zhushu": "明堂，天子布政之宫也。周公因祀五方上帝于明堂，乃尊文王以配之也。"
                },
                {
                    "paragraph": "是以四海之内，各以其职来祭。",
                    "zhushu": "君行严配之礼，则德教刑于四海，海内诸侯，各修其职来助祭也。"
                },
                {
                    "paragraph": "夫圣人之德，又何以加于孝乎？",
                    "zhushu": "言无大于孝者。"
                },
                {
                    "paragraph": "故亲生之膝下，以养父母日严。",
                    "zhushu": "亲，犹爱也。膝下，谓孩幼之时也。言亲爱之心，生于孩幼，比及年长，渐识义方，则日加尊严，能致敬于父母也。○养，羊尚反。"
                },
                {
                    "paragraph": "圣人因严以教敬，因亲以教爱。",
                    "zhushu": "圣人因其亲严之心，敦以爱敬之教。故出以就傅、趋而过庭，以教敬也；抑搔痒痛、县衾箧枕，以教爱也。"
                },
                {
                    "paragraph": "圣人之教不肃而成，其政不严而治，",
                    "zhushu": "圣人顺民心以行爱敬，制礼则以施政教，亦不待严肃而成理也。"
                },
                {
                    "paragraph": "其所因者本也。",
                    "zhushu": "本，谓孝也。"
                },
                {
                    "paragraph": "父子之道，天性也，君臣之义也。",
                    "zhushu": "父子之道，天性之常，加以尊严，又有君臣之义。"
                },
                {
                    "paragraph": "父母生之，续莫大焉。",
                    "zhushu": "父母生子，传体相续，人伦之道，莫大于斯。"
                },
                {
                    "paragraph": "君亲临之，厚莫重焉。",
                    "zhushu": "谓父为君，以临于己，恩义之厚，莫重于斯。"
                },
                {
                    "paragraph": "故不爱其亲而爱他人者，谓之悖德；不敬其亲而敬他人者，谓之悖礼。",
                    "zhushu": "言尽爱敬之道，然后施教于人，违此则于德礼为悖也。○悖，蒲对反。"
                },
                {
                    "paragraph": "以顺则逆，民无则焉。",
                    "zhushu": "行教以顺人心，今自逆之，则下无所法则也。"
                },
                {
                    "paragraph": "不在于善，而皆在于凶德，",
                    "zhushu": "善，谓身行爱敬也。凶，谓悖其德礼也。"
                },
                {
                    "paragraph": "虽得之，君子不贵也。",
                    "zhushu": "言悖其德礼，虽得志于人上，君子之所不贵也。"
                },
                {
                    "paragraph": "君子则不然，",
                    "zhushu": "不悖德礼也。"
                },
                {
                    "paragraph": "言思可道，行思可乐，",
                    "zhushu": "思可道而后言，人必信也；思可乐而后行，人必悦也。○行，下孟反。乐，音洛。"
                },
                {
                    "paragraph": "德义可尊，作事可法，",
                    "zhushu": "立德行义，不违道正，故可尊也。制作事业，动得物宜，故可法也。"
                },
                {
                    "paragraph": "容止可观，进退可度，",
                    "zhushu": "容止，威仪也，必合规矩，则可观也。进退，动静也，不越礼法，则可度也。"
                },
                {
                    "paragraph": "以临其民。是以其民畏而爱之，则而象之。",
                    "zhushu": "君行六事，临于其人，则下畏其威，爱其德，皆放象于君也。"
                },
                {
                    "paragraph": "故能成其德教，而行其政令。",
                    "zhushu": "上正身以率下，下顺上而法之，则德教成，政令行也。"
                },
                {
                    "paragraph": "诗云：“淑人君子，其仪不忒。”",
                    "zhushu": "淑，善也。忒，差也。义取君子威仪不差，为人法则。○淑，常六反。忒，他得反。"
                }
            ]
        },
        {
            "name": "纪孝行章第十",
            "paragraphs": [
                {
                    "paragraph": "纪孝行章第十",
                    "zhushu": "○行，下孟反。",
                    "type": 1
                },
                {
                    "paragraph": "子曰：“孝子之事亲也，居则致其敬，",
                    "zhushu": "平居必尽其敬。"
                },
                {
                    "paragraph": "养则致其乐，",
                    "zhushu": "就养能致其欢。○养，羊尚反，下同。乐，音洛。"
                },
                {
                    "paragraph": "病则致其忧，",
                    "zhushu": "色不满容，行不正履。○疾甚曰病。"
                },
                {
                    "paragraph": "丧则致其哀，",
                    "zhushu": "擗踊哭泣，尽其哀情。"
                },
                {
                    "paragraph": "祭则致其严。",
                    "zhushu": "斋戒、沐浴，明发不寐。"
                },
                {
                    "paragraph": "五者备矣，然后能事亲。",
                    "zhushu": "五者阙一，则未为能。"
                },
                {
                    "paragraph": "事亲者，居上不骄，",
                    "zhushu": "当庄敬以临下也。"
                },
                {
                    "paragraph": "为下不乱，",
                    "zhushu": "当恭谨以奉上也。"
                },
                {
                    "paragraph": "在丑不争。",
                    "zhushu": "丑，众也。争，竞也。当和顺以从众也。"
                },
                {
                    "paragraph": "居上而骄则亡，为下而乱则刑，在丑而争则兵。",
                    "zhushu": "谓以兵刃相加。"
                },
                {
                    "paragraph": "三者不除，虽日用三牲之养，犹为不孝也。”",
                    "zhushu": "三牲，太牢也。孝以不毁为先。言上三事，皆可亡身，而不除之，虽日致太牢之养，固非孝也。"
                }
            ]
        },
        {
            "name": "五刑章第十一",
            "paragraphs": [
                {
                    "paragraph": "五刑章第十一",
                    "zhushu": "",
                    "type": 1
                },
                {
                    "paragraph": "子曰：“五刑之属三千，而罪莫大于不孝。",
                    "zhushu": "五刑，谓墨、劓、剕、宫、大辟也。条有三千，而罪之大者，莫过不孝。"
                },
                {
                    "paragraph": "要君者无上，",
                    "zhushu": "君者，臣之禀命也，而敢要之，是无上也。○要，于骄反。"
                },
                {
                    "paragraph": "非圣人者无法，",
                    "zhushu": "圣人制作礼法，而敢非之，是无法也。"
                },
                {
                    "paragraph": "非孝者无亲。",
                    "zhushu": "善事父母为孝，而敢非之，是无亲也。"
                },
                {
                    "paragraph": "此大乱之道也。”",
                    "zhushu": "言人有上三恶，岂惟不孝，乃是大乱之道。"
                }
            ]
        },
        {
            "name": "广要道章第十二",
            "paragraphs": [
                {
                    "paragraph": "广要道章第十二",
                    "zhushu": "",
                    "type": 1
                },
                {
                    "paragraph": "子曰：“教民亲爱，莫善于孝。教民礼顺，莫善于悌。",
                    "zhushu": "言教人亲爱礼顺，无加于孝悌也。"
                },
                {
                    "paragraph": "移风易俗，莫善于乐。",
                    "zhushu": "风俗移易，先入乐声。变随人心，正由君德。正之与变，因乐而彰，故曰“莫善于乐”。"
                },
                {
                    "paragraph": "安上治民，莫善于礼。",
                    "zhushu": "礼所以正君臣父子之别，明男女长幼之序，故可以安上化下也。"
                },
                {
                    "paragraph": "礼者，敬而己矣。",
                    "zhushu": "敬者，礼之本也。"
                },
                {
                    "paragraph": "故敬其父，则子悦；敬其兄，则弟悦；敬其君，则臣悦；敬一人，而千万人悦。",
                    "zhushu": "居上敬下，尽得欢心，故曰“悦”也。"
                },
                {
                    "paragraph": "所敬者寡，而悦者众，此之谓要道也。”",
                    "zhushu": ""
                }
            ]
        },
        {
            "name": "广至德章第十三",
            "paragraphs": [
                {
                    "paragraph": "广至德章第十三",
                    "zhushu": "",
                    "type": 1
                },
                {
                    "paragraph": "子曰：“君子之教以孝也，非家至而日见之也。",
                    "zhushu": "言教不必家到户至，日见而语之，但行孝于内，其化自流于外。"
                },
                {
                    "paragraph": "教以孝，所以敬天下之为人父者也；教以悌，所以敬天下之为人兄者也；",
                    "zhushu": "举孝悌以为教，则天下之为人子弟者，无不敬其父兄也。"
                },
                {
                    "paragraph": "教以臣，所以敬天下之为人君者也。",
                    "zhushu": "举臣道以为教，则天下之为人臣者，无不敬其君也。"
                },
                {
                    "paragraph": "诗云：‘恺悌君子，民之父母。’",
                    "zhushu": "恺，乐也。悌，易也。义取君以乐易之道化人，则为天下苍生之父母也。○恺，苦亥反。悌，徒礼反。"
                },
                {
                    "paragraph": "非至德，其孰能顺民如此其大者乎？”",
                    "zhushu": ""
                }
            ]
        },
        {
            "name": "广扬名章第十四",
            "paragraphs": [
                {
                    "paragraph": "广扬名章第十四",
                    "zhushu": "",
                    "type": 1
                },
                {
                    "paragraph": "子曰：“君子之事亲孝，故忠可移于君；",
                    "zhushu": "以孝事君则忠。"
                },
                {
                    "paragraph": "事兄悌，故顺可移于长；",
                    "zhushu": "以敬事长则顺。○长，丁丈反。"
                },
                {
                    "paragraph": "居家理，故治可移于官。",
                    "zhushu": "君子所居则化，故可移于官也。"
                },
                {
                    "paragraph": "是以行成于内，而名立于后世矣。”",
                    "zhushu": "修上三德于内，名自传于后代。○行，下孟反。"
                }
            ]
        },
        {
            "name": "谏争章第十五",
            "paragraphs": [
                {
                    "paragraph": "谏争章第十五",
                    "zhushu": "○争，去声，篇内并同。",
                    "type": 1
                },
                {
                    "paragraph": "曾子曰：“若夫慈爱恭敬，安亲扬名，则闻命矣。敢问子从父之令，可谓孝乎？”",
                    "zhushu": "事父有隐无犯，又敬不违，故疑而问之也。"
                },
                {
                    "paragraph": "子曰：“是何言与！是何言与！",
                    "zhushu": "有非而从，成父不义，理所不可，故再言之。○与，平声。"
                },
                {
                    "paragraph": "昔者天子有争臣七人，虽无道，不失其天下。诸侯有争臣五人，虽无道，不失其国。大夫有争臣三人，虽无道，不失其家。",
                    "zhushu": "降杀以两，尊卑之差。争，谓谏也。言虽无道，为有争臣，则终不至失天下、亡家国也。"
                },
                {
                    "paragraph": "士有争友，则身不离于令名；",
                    "zhushu": "令，善也。益者三友，言受忠告，故不失其善名。○离，力智反。"
                },
                {
                    "paragraph": "父有争子，则身不陷于不义。",
                    "zhushu": "父失则谏，故免陷于不义。"
                },
                {
                    "paragraph": "故当不义，则子不可以不争于父，臣不可以不争于君。",
                    "zhushu": "不争则非忠孝。"
                },
                {
                    "paragraph": "故当不义则争之。从父之令，又焉得为孝乎？”",
                    "zhushu": "○焉，于虔反。"
                }
            ]
        },
        {
            "name": "应感章第十六",
            "paragraphs": [
                {
                    "paragraph": "应感章第十六",
                    "zhushu": "",
                    "type": 1
                },
                {
                    "paragraph": "子曰：“昔者明王事父孝，故事天明；事母孝，故事地察；",
                    "zhushu": "王者父事天，母事地，言能敬事宗庙，则事天地能明察也。"
                },
                {
                    "paragraph": "长幼顺，故上下治。",
                    "zhushu": "君能尊诸父，先诸兄，则长幼之道顺，君人之化理。"
                },
                {
                    "paragraph": "天地明察，神明彰矣。",
                    "zhushu": "事天地能明察，则神感至诚而降福祐，故曰“彰”也。"
                },
                {
                    "paragraph": "故虽天子，必有尊也，言有父也；必有先也，言有兄也。",
                    "zhushu": "父，谓诸父；兄，谓诸兄，皆祖考之胤也。礼：君䜩族人，与父兄齿也。"
                },
                {
                    "paragraph": "宗庙致敬，不忘亲也。",
                    "zhushu": "言能敬事宗庙，则不敢忘其亲也。"
                },
                {
                    "paragraph": "修身慎行，恐辱先也。",
                    "zhushu": "天子虽无上于天下，犹修持其身，谨慎其行，恐辱先祖而毁盛业也。"
                },
                {
                    "paragraph": "宗庙致敬，鬼神著矣。",
                    "zhushu": "事宗庙能尽敬，则祖考来格，享于克诚，故曰“著”也。"
                },
                {
                    "paragraph": "孝悌之至，通于神明，光于四海，无所不通。",
                    "zhushu": "能敬宗庙，顺长幼，以极孝悌之心，则至性“通于神明，光于四海”，故曰“无所不通”。"
                },
                {
                    "paragraph": "诗云：‘自西自东，自南自北，无思不服。’”",
                    "zhushu": "义取德教流行，莫不服义从化也。"
                }
            ]
        },
        {
            "name": "事君章第十七",
            "paragraphs": [
                {
                    "paragraph": "事君章第十七",
                    "zhushu": "",
                    "type": 1
                },
                {
                    "paragraph": "子曰：“君子之事上也，",
                    "zhushu": "上，谓君也。"
                },
                {
                    "paragraph": "进思尽忠，",
                    "zhushu": "进见于君，则思尽忠节。"
                },
                {
                    "paragraph": "退思补过，",
                    "zhushu": "君有过失，则思补益。"
                },
                {
                    "paragraph": "将顺其美，",
                    "zhushu": "将，行也。君有美善，则顺而行之。"
                },
                {
                    "paragraph": "匡救其恶，",
                    "zhushu": "匡，正也。救，止也。君有过恶，则正而止之。"
                },
                {
                    "paragraph": "故上下能相亲也。",
                    "zhushu": "下以忠事上，上以义接下，君臣同德，故能相亲。"
                },
                {
                    "paragraph": "诗云：‘心乎爱矣，遐不谓矣？中心藏之，何日忘之。’”",
                    "zhushu": "遐，远也。义取臣心爱君，虽离左右，不谓为远。爱君之志，常藏心中，无日暂忘也。"
                }
            ]
        },
        {
            "name": "丧亲章第十八",
            "paragraphs": [
                {
                    "paragraph": "丧亲章第十八",
                    "zhushu": "",
                    "type": 1
                },
                {
                    "paragraph": "子曰：“孝子之丧亲也，",
                    "zhushu": "生事已毕，死事未见，故发此章。○丧，如字，又丁浪反。"
                },
                {
                    "paragraph": "哭不偯，",
                    "zhushu": "气竭而息，声不委曲。○偯，于岂反。"
                },
                {
                    "paragraph": "礼无容，",
                    "zhushu": "触地无容。"
                },
                {
                    "paragraph": "言不文，",
                    "zhushu": "不为文饰。"
                },
                {
                    "paragraph": "服美不安，",
                    "zhushu": "不安美饰，故服衰麻。"
                },
                {
                    "paragraph": "闻乐不乐，",
                    "zhushu": "悲哀在心，故不乐也。○不乐，音洛。"
                },
                {
                    "paragraph": "食旨不甘，",
                    "zhushu": "旨，美也。不甘美味，故疏食水饮。"
                },
                {
                    "paragraph": "此哀戚之情也。",
                    "zhushu": "谓上六句。"
                },
                {
                    "paragraph": "三日而食，教民无以死伤生，毁不灭性，此圣人之政也。",
                    "zhushu": "不食三日，哀毁过情，灭性而死，皆亏孝道，故圣人制礼施教，不令至于殒灭。"
                },
                {
                    "paragraph": "丧不过三年，示民有终也。",
                    "zhushu": "三年之丧，天下达礼，使不肖企及，贤者俯从。夫孝子有终身之忧，圣人以三年为制者，使人知有终竟之限也。"
                },
                {
                    "paragraph": "为之棺椁衣衾而举之；",
                    "zhushu": "周尸为棺，周棺为椁。衣，谓敛衣。衾，被也。举，谓举尸内于棺也。○椁，音郭。"
                },
                {
                    "paragraph": "陈其簠簋，而哀戚之；",
                    "zhushu": "簠簋，祭器也。陈奠素器而不见亲，故哀戚也。○簠，音甫。簋，音轨。"
                },
                {
                    "paragraph": "擗踊哭泣，哀以送之；",
                    "zhushu": "男踊女擗，祖载送之。○擗，婢亦反。踊，音勇。"
                },
                {
                    "paragraph": "卜其宅兆，而安措之；",
                    "zhushu": "宅，墓穴也。兆，营域也。葬事大，故卜之。○兆，卦也。广雅云“葬地”。"
                },
                {
                    "paragraph": "为之宗庙，以鬼享之；",
                    "zhushu": "立庙祔祖之后，则以鬼礼享之。"
                },
                {
                    "paragraph": "春秋祭祀，以时思之。",
                    "zhushu": "寒暑变移，益用增感，以时祭祀，展其孝思也。"
                },
                {
                    "paragraph": "生事爱敬，死事哀戚，生民之本尽矣，死生之义备矣，孝子之事亲终矣。",
                    "zhushu": "爱敬哀戚，孝行之始终也。备陈死生之义，以尽孝子之情。"
                }
            ]
        }
    ]
}