{
    "name": "春秋公羊經傳解詁",
    "author": "東漢・何休",
    "loadChapterCount": 2,
    "chapters": [
        {
            "name": "春秋公羊傳序",
            "paragraphs": [
                {
                    "paragraph": "春秋公羊傳序",
                    "zhushu": "",
                    "type": 1
                },
                {
                    "paragraph": "昔者，孔子有云：“吾志在春秋，行在孝經。”此二學者，聖人之極致，治丗之要務也。",
                    "zhushu": "○治，直吏反。"
                },
                {
                    "paragraph": "傳春秋者非一，本據亂而作，其中多非常異義可怪之論，",
                    "zhushu": "〇論，盧困反。下持論同。"
                },
                {
                    "paragraph": "說者疑惑，至有倍經任意，反傳違戾者，其勢雖問，不得不廣。是以講誦師言，至於百萬，猶有不解，時加釀嘲辭，",
                    "zhushu": "〇讓嘲，陟交反。"
                },
                {
                    "paragraph": "援引他經，失其句讀，以無爲有，甚可閔𥬇者，不可勝記也。是以治古學、貴文章者，謂之俗儒。至使賈逵縁𨻶奮筆，以爲公羊可奪，左氏可興。恨先師觀聽不決，多隨二創，此丗之餘事，斯豈非守文持論，敗績失據之過哉？余𥨸悲之乆矣。往者略依胡母生條例，",
                    "zhushu": "〇母，音無。"
                },
                {
                    "paragraph": "多得其正，故遂隱括，使就繩墨焉。",
                    "zhushu": "○隱括，古奪反，結也。"
                },
                {
                    "paragraph": "公羊、榖梁二書，書肆苦無善本，謹以家藏監本及江浙諸處官本參校，頗加𨤲正。惟是陸氏釋音字或與正文字不同。如此，序釀嘲陸氏釀作讓，隱元年嫡子作適，歸含作唅，召公作邵，桓四年曰蒐作廋。若此者衆，皆不敢以臆見更定，姑兩存之，以俟知者。紹熈辛亥孟冬朔日，建安余仁仲敬書。",
                    "zhushu": ""
                }
            ]
        },
        {
            "name": "隱公第一",
            "paragraphs": [
                {
                    "paragraph": "隱公第一",
                    "zhushu": "",
                    "type": 1
                },
                {
                    "paragraph": "元年，春，王正月。",
                    "zhushu": "〇正月，音征，又音政，後放此。"
                },
                {
                    "paragraph": "元年者何？",
                    "zhushu": "諸据疑問所不知，故曰者何。"
                },
                {
                    "paragraph": "君之始年也。",
                    "zhushu": "以常録即位，知君之始年。君，魯侯隱公也。年者，十二月之揔號，春秋書十二月稱年是也。變一爲元，元者，氣也，無形以起，有形以分，造起天地，天地之始也，故上無所繫，而使春繫之也。不言公，言君之始年者，王者、諸侯皆稱君，所以通其義於王者，惟王者然後改元立號。春秋託新王受命於魯，故因以録即位，明王者當繼天奉元，養成萬物。"
                },
                {
                    "paragraph": "春者何？",
                    "zhushu": "獨在王上，故執不知問。"
                },
                {
                    "paragraph": "歳之始也。",
                    "zhushu": "以上繫元年在王正月之上，知歳之始也。春者，天地開辟之端，養生之首，法象所出，四時本名也。昬斗指東方曰春，指南方曰夏，指西方曰秋，指北方曰冬。歳者，揔號其成功之稱。尚書“以閏月定四時成歳”是也。〇辟，婢亦反，本亦作闢。稱，尺證反，下之稱、 卑稱同。"
                },
                {
                    "paragraph": "王者孰謂？",
                    "zhushu": "孰，誰也。欲言時王則無事，欲言先王又無謚，故問誰謂。"
                },
                {
                    "paragraph": "謂文王也。",
                    "zhushu": "以上繫王於春，知謂文王也。文王，周始受命之王，天之所命，故上繫天端。方陳受命制正月，故假以爲王法。不言謚者，法其生，不法其死，與後王共之，人道之始也。"
                },
                {
                    "paragraph": "曷爲先言王而後言正月？",
                    "zhushu": "据下秋七月天王，先言月而後言王。"
                },
                {
                    "paragraph": "王正月也。",
                    "zhushu": "以上繫於王，知王者受命，布政施教所制月也。王者受命，必徙居處，改正朔，易服色，殊徽號，變犧牲，異器械，明受之於天，不受之於人。夏以斗建寅之月爲正，平旦爲朔，法物見，色尚黒。殷以斗建丑之月爲正，雞鳴爲朔，法物牙，色尚白。周以斗建子之月爲正，夜半爲朔，法物萌，色尚赤。〇徽，許韋反。械，戸戒反。夏以戸雅反，後放此，以意求之。見，賢徧反，下“並見”同。"
                },
                {
                    "paragraph": "何言乎王正月？",
                    "zhushu": "据定公有王無正月。"
                },
                {
                    "paragraph": "大一統也。",
                    "zhushu": "統者，始也，揔繫之辭。夫王者始受命改制，布政施教於天下，自公侯至於庶人，自山川至於草木昆蟲，莫不一一繫於正月，故云政教之始。"
                },
                {
                    "paragraph": "公何以不言即位？",
                    "zhushu": "据文公言即位也。即位者，一國之始。政莫大於正始，故春秋以元之氣正天之端，以天之端正王之政，以王之政正諸侯之即位，以諸侯之即位正竟内之治。諸侯不上奉王之政，則不得即位，故先言正月，而後言即位。政不由王出，則不得爲政，故先言王，而後言正月也。王者不承天以制號令，則無法，故先言春而後言王。夫不深正其元，則不能成其化，故先言元而後言春。五者同日並見，相須成體，乃天人之大本，萬物之所繫，不可不察也。〇治，直吏反。夫，音扶。"
                },
                {
                    "paragraph": "成公意也。",
                    "zhushu": "以不有正月而去即位，知其成公意。〇而去，起吕反，下“去”同。"
                },
                {
                    "paragraph": "何成乎公之意？",
                    "zhushu": "据刺欲救紀而後不能。〇刺欲，七賜反，後皆同，更不音。"
                },
                {
                    "paragraph": "公將平國而反之桓。",
                    "zhushu": "平，治也。時，廢桓立隱，不平，故曰乎反還之。"
                },
                {
                    "paragraph": "曷爲反之桓？",
                    "zhushu": "据已立也。"
                },
                {
                    "paragraph": "桓㓜而貴，隱長而卑。",
                    "zhushu": "長者，已冠也。禮：年二十見正而冠。士冠禮曰：嫡子冠於阼，以著代也。醮於客位，加有成也。三加彌尊，諭其志也。冠而字之，敬其名也。公侯之有冠禮，夏之末造也。天子之元子，猶士也，天下無生而貴者。○隱長，丁丈反，注及下皆同。已冠，工亂反，下同。適子，丁歷反，下同。醮，子𥬇反。"
                },
                {
                    "paragraph": "其爲尊卑也微，",
                    "zhushu": "母俱媵也。〇媵，以證反，又繩證反。"
                },
                {
                    "paragraph": "國人莫知。",
                    "zhushu": "國人，謂國中凡人。莫知者，言恵公不早分别也。男子年六十閉房，無世子則命貴公子，将薨亦如之。"
                },
                {
                    "paragraph": "隱長又賢，",
                    "zhushu": "此以上皆道立隱所縁。○以上，時掌反，他皆放此。"
                },
                {
                    "paragraph": "諸大夫扳隱而立之。",
                    "zhushu": "扳，引也。諸大夫立隱不起者，在春秋前，明王者受命，不追治前事。孔子曰：“不教而殺謂之虐，不戒視成謂之暴。”〇扳，普顔反，又必顔反，引也，舊敖間反。"
                },
                {
                    "paragraph": "隱於是焉而辭立，",
                    "zhushu": "辭，讓也。言隱欲讓。"
                },
                {
                    "paragraph": "則未知桓之將必得立也。",
                    "zhushu": "是時，公子非一。"
                },
                {
                    "paragraph": "且如桓立，",
                    "zhushu": "且如，假設之辭。"
                },
                {
                    "paragraph": "則恐諸大夫之不能相㓜君也，",
                    "zhushu": "隱見諸大夫背正而立己不正，恐其不能相之。〇相，息亮反。背正，歩内反，下同。"
                },
                {
                    "paragraph": "故凡隱之立，爲桓立也。",
                    "zhushu": "凡者，凡上所慮二事皆不可，故於是己立，欲須桓長大而歸之，故曰爲桓立。明其本無受國之心，故不書即位，所以起其讓也。〇爲，于僞反，注同。"
                },
                {
                    "paragraph": "隱長又賢，何以不宜立？",
                    "zhushu": "据賢繆公與大夫貜且長以得立。〇繆，音穆。貜且，俱縳反，下子餘反。"
                },
                {
                    "paragraph": "立適以長不以賢，立子以貴不以長。",
                    "zhushu": "適，謂適夫人之子，尊無與敵，故以齒。子，謂左右媵及姪娣之子，位有貴賤，又防其同時而生，故以貴也。禮：適夫人無子，立右媵；右媵無子，立左媵；左媵無子，立嫡姪娣；嫡姪娣無子，立右媵姪娣；右媵姪娣無子，立左媵姪娣。質家親親，先立娣；文家尊尊，先立姪。嫡子有孫而死，質家親親，先立弟；文家尊尊，先立孫。其𩀱生也，質家据見立先生，文家据本意立後生，皆所以防愛爭。○姪娣，大結反，下大計反。爭，爭鬭之爭，下同。"
                },
                {
                    "paragraph": "桓何以貴？",
                    "zhushu": "据俱公子也。"
                },
                {
                    "paragraph": "母貴也。",
                    "zhushu": "据桓母右媵。"
                },
                {
                    "paragraph": "母貴，則子何以貴？",
                    "zhushu": "据俱言公子。"
                },
                {
                    "paragraph": "子以母貴，",
                    "zhushu": "以母秩次立也。"
                },
                {
                    "paragraph": "母以子貴。",
                    "zhushu": "禮：妾子立，則母得爲夫人，夫人，成風是也。"
                },
                {
                    "paragraph": "〇三月，公及邾婁儀父盟于眛。及者何？與也。",
                    "zhushu": "若曰公與邾婁盟也。〇邾，音誅。婁，力俱反。邾人語聲後曰婁，故曰邾婁。禮記同，左氏、榖梁無婁字。儀父，音甫，本亦作甫，人名，字放此。眛，亡結反，榖梁同，左氏作蔑。"
                },
                {
                    "paragraph": "㑹、及、曁，皆與也，",
                    "zhushu": "都解經上會、及、曁也。〇曁，其器反，下皆同。"
                },
                {
                    "paragraph": "曷爲或言㑹，或言及，或言曁？㑹，猶最也；",
                    "zhushu": "最，聚也。直自若平時聚㑹，無他深淺意也。最之爲言聚，若今聚民爲投最。〇曷爲，如字，或于僞反，後皆同此。"
                },
                {
                    "paragraph": "及，猶汲汲也；曁，猶曁曁也。及，我欲之；曁，不得已也。",
                    "zhushu": "我者，謂魯也。内魯，故言我。舉及、曁者，明當隨意善惡而原之。欲之者，善重惡深；不得已者，善輕惡淺，所以原心定罪。"
                },
                {
                    "paragraph": "儀父者何？邾婁之君也。",
                    "zhushu": "以言“公及”不諱，知爲君也。"
                },
                {
                    "paragraph": "何以名？",
                    "zhushu": "据齊侯以禄父爲名。"
                },
                {
                    "paragraph": "字也。",
                    "zhushu": "以當襃，知爲字。"
                },
                {
                    "paragraph": "曷爲稱字？",
                    "zhushu": "据諸侯當稱爵。"
                },
                {
                    "paragraph": "襃之也。",
                    "zhushu": "以宿與微者盟書卒，知與公盟，當襃之。有土嘉之曰襃，無土建國曰封。稱字所以爲襃之者，儀父本在春秋前失爵，在名例爾。〇襃之，保刀反。"
                },
                {
                    "paragraph": "曷爲襃之？",
                    "zhushu": "据功不見。〇不見，賢徧反，下皆同。"
                },
                {
                    "paragraph": "爲其與公盟也。",
                    "zhushu": "爲其始與公盟。盟者，殺生歃血，詛命相誓，以盟約束也。傳不足言“託始”者，儀父比宿、滕、薛最在前，嫌獨爲儀父發始，下三國意不見，故顧之。○爲其，于僞反，注爲其、獨爲皆同。歃，所洽反，又所甲反。詛，莊慮反。約束，並如字；一音上於妙反，下音戍。"
                },
                {
                    "paragraph": "與公盟者衆矣，曷爲獨襃乎此？",
                    "zhushu": "据戎、齊侯、莒人皆與公盟，傳不足託始，故復据衆也。○復，扶又反，下“復爲”同。"
                },
                {
                    "paragraph": "因其可襃而襃之。",
                    "zhushu": "春秋王魯，託隱公以爲始受命王，因儀父先與隱公盟，可假以見襃賞之法，故云爾。〇王魯，于況反，下“而王”同，一音如字，後“王魯”皆放此。"
                },
                {
                    "paragraph": "此其爲可襃奈何？漸進也。",
                    "zhushu": "漸者，物事之端，先見之辭。去惡就善曰進。譬若隱公受命而王，諸侯有倡始先歸之者，當進而封之，以率其後。不言先者，亦爲所襃者法，明當積漸，深知聖德灼然之後乃往，不可造次，䧟於不義。〇倡，尺亮反。造，七報反。"
                },
                {
                    "paragraph": "昧者何？地期也。",
                    "zhushu": "㑹、盟、戰，皆録地其所期處，重期也。凡書盟者，惡之也，爲其約誓大甚，朋黨深背之，生患禍重。胥命於蒲，善近正是也。君、大夫盟例日，惡不信也。此月者，隱推讓以立，邾婁慕義而來相親信，故爲小信辭也。大信者時，柯之盟是也。魯稱公者，臣子心所欲尊號其君父。公者，五等之爵最尊，王者探臣子心，欲尊其君父，使得稱公，故春秋以臣子書葬者皆稱公。于者，於也。凡以事定地者，加于例；以地定事者，不加于例。〇處，昌慮反。惡之，烏路反，下惡不、惡其皆同。大甚，音泰，或勑賀反。近正，附近之近。柯，音歌。"
                },
                {
                    "paragraph": "○夏，五月，鄭伯克段于鄢。克之者何？",
                    "zhushu": "加“之”者，問訓詁，并問施于之爲。〇段，徒亂反。鄢，音偃。"
                },
                {
                    "paragraph": "殺之也。殺之則曷爲謂之克？大鄭伯之惡也。",
                    "zhushu": "以弗克納，大郤缺之善；知加“克”，大鄭伯之惡也。〇郤缺，去逆反，下起恱反。"
                },
                {
                    "paragraph": "曷爲大鄭伯之惡？",
                    "zhushu": "据晉侯殺其丗子申生，不加“克”以大之。"
                },
                {
                    "paragraph": "母欲立之，己殺之，如勿與而已矣。",
                    "zhushu": "“如”即不如，齊人語也。加“克”者，有嫌也。段無弟文，稱君，甚之不明。又段當國，嫌鄭伯殺之無惡，故變“殺”言“克”，明鄭伯爲人君，當如傳辭，不當自己行誅殺，使執政大夫當誅之。“克”者，詁爲“殺”，亦爲能，惡其能忍戾母而親殺之。禮：公族有罪，有司讞于公，公曰：“宥之。”及三宥，不對，走出。公又使人赦之，以不及反命，公素服不舉，而爲之變，如其倫之喪，無服，親哭之。〇戾，力計反。讞，魚列反。宥之，音又，赦也。"
                },
                {
                    "paragraph": "段者何？鄭伯之弟也。",
                    "zhushu": "殺母弟，故直稱君。"
                },
                {
                    "paragraph": "何以不稱弟？",
                    "zhushu": "据“天王殺其弟年夫”稱弟。"
                },
                {
                    "paragraph": "當國也。",
                    "zhushu": "欲當國爲之君，故如其意，使如國君，氏上鄭，所以見段之逆。"
                },
                {
                    "paragraph": "其地何？",
                    "zhushu": "据“齊人殺無知”不地。"
                },
                {
                    "paragraph": "當國也。齊人殺無知，何以不地？",
                    "zhushu": "据俱欲當國也。"
                },
                {
                    "paragraph": "在内也。在内，雖當國，不地也；",
                    "zhushu": "其不當國而見殺者，當以殺大夫書，無取於地也。其當國者，殺於國内，禍已絶，故亦不地。"
                },
                {
                    "paragraph": "不當國，雖在外，亦不地也。",
                    "zhushu": "明當國者在外乃地爾，爲其將交連鄰國，復爲内難，故録其地，明當急誅之。不當國，雖在外，禍輕，故不地也。月者，責臣子不以時討，與殺州吁同例。不從討賊辭者，主惡以失親親，故書之。○難，乃旦反，下“此難”同。吁，況于反。"
                },
                {
                    "paragraph": "○秋，七月，天王使宰咺來歸惠公、仲子之賵。宰者何？官也。",
                    "zhushu": "以周公加“宰”，知爲官也。○咺，況阮反，一音況元反。賵，芳仲反。"
                },
                {
                    "paragraph": "咺者何？名也。",
                    "zhushu": "别何之者，以有宰周公，本嫌宰爲官。"
                },
                {
                    "paragraph": "曷爲以官氏？",
                    "zhushu": "据石尚。"
                },
                {
                    "paragraph": "宰，士也。",
                    "zhushu": "天子上士以名氏通，中士以官録，下士略稱人。"
                },
                {
                    "paragraph": "惠公者何？隱之考也。",
                    "zhushu": "生稱父，死稱考，入廟稱禰。〇禰，乃禮反。"
                },
                {
                    "paragraph": "仲子者何？桓之母也。",
                    "zhushu": "以無謚也。仲，字；子，姓。婦人以姓配字，不忘本也，因示不適同姓。生稱母，死稱妣。〇妣，必履反。"
                },
                {
                    "paragraph": "何以不稱夫人？",
                    "zhushu": "此難生時之稱也。据“秦人來歸僖公、成風之禭”，成風稱謚。今仲子無謚，知生時不稱夫人。"
                },
                {
                    "paragraph": "桓未君也。賵者何？喪事有賵。賵者，蓋以馬，以乗馬束帛。",
                    "zhushu": "此道周制也。以馬者，謂士不借四也。禮旣夕曰“公賵，玄纁束帛兩馬”是也。乗馬者，謂大夫以上備四也。禮，大夫以上至天子皆乗四馬，所以通四方也。天子馬曰龍，髙七尺以上。諸侯曰馬，髙六尺以上。卿大夫、士曰駒，髙五尺以上。束帛，謂玄三纁二。玄三法天，纁二法地，因取足以共事。〇乗馬，繩證反，注“乗馬”同。纁，許云反。共，音㳟。"
                },
                {
                    "paragraph": "車馬曰賵，貨財曰賻，衣被曰禭。",
                    "zhushu": "此者，春秋制也。賵，猶覆也；賻，猶助也。皆助生送死之禮。禭，猶遺也，遺是助死之禮。知生者賵賻，知死者贈襚。○賻，音附。禭，音遂。猶遺，唯季反。"
                },
                {
                    "paragraph": "桓未君，則諸侯曷爲來賵之？",
                    "zhushu": "据非禮。"
                },
                {
                    "paragraph": "隱爲桓立，故以桓母之喪告于諸侯。",
                    "zhushu": "經言王者賵，赴告王者可知，故傳但言諸侯。○隱爲，于僞反，下注“爲井”“年末”注同。告，古毒反，一音古報反。"
                },
                {
                    "paragraph": "然則何言爾？成公意也。",
                    "zhushu": "尊貴桓母，以赴告天子、諸侯，彰桓當立，得事之宜，故善而書“仲子”，所以起其意，成其賢。"
                },
                {
                    "paragraph": "其言來何？",
                    "zhushu": "据“歸含且賵”不言“來”。〇歸唅，本又作含，戸暗反，下同。"
                },
                {
                    "paragraph": "不及事也。",
                    "zhushu": "比於去“來”，爲不及事。時以葬事畢，無所復施，故云爾。去“來”所以爲及事者，若已在於内者。"
                },
                {
                    "paragraph": "其言惠公、仲子何？",
                    "zhushu": "据“歸含且賵”，不言主名。"
                },
                {
                    "paragraph": "兼之。兼之，非禮也。",
                    "zhushu": "禮不賵妾，旣善而賵之，當各使一使，所以異尊卑也。言“之賵”者，起兩賵也。〇一使，所吏反。"
                },
                {
                    "paragraph": "何以不言及仲子？",
                    "zhushu": "据及者，别公夫人尊卑文也。仲子，即卑稱也。○别，彼列反。"
                },
                {
                    "paragraph": "仲子微也。",
                    "zhushu": "比夫人微，故不得並及公也。月者，爲内恩録之也。諸侯不月，比於王者輕，㑹葬皆同例。言“天王”者，時呉、楚上僭稱王，王者不能正，而上自繫於天也。春秋不正者，因以廣是非。稱“使”者，王尊敬諸侯之意也。王者，据上與諸侯分職，俱南面而治，有不純臣之義，故異姓謂之伯舅、叔舅，同姓謂之伯父、叔父。言“歸”者，與使有之辭也。天地所生，非一家之有，有無當相通。所傳聞之丗，外小惡不書，書者，來接内也。春秋王魯，以魯爲天下化首，明親來被王化，漸漬禮義者，在可備責之域，故從内小惡舉也。主書者，從不及事也。○僭，子念反。而治，直吏反，下皆同。所傳，直專反，下文“所傳”并注同。被，皮寄反。"
                },
                {
                    "paragraph": "○九月，及宋人盟于宿。孰及之？内之微者也。",
                    "zhushu": "内者，謂魯也。微者，謂士也。不名者，略微也。大者正，小者治，近者說，逺者來，是以春秋上刺王公，下譏卿大夫，而逮士庶人。宋稱“人”者，亦微者也。魯不稱“人”者，自内之辭也。宿不出主名者，主國主名與可知，故省文，明宿當自首其榮辱也。微者，盟例時，不能專正，故責略之。此月者，隱公賢君，雖使微者，有可采取，故録也。○于宿，音夙，國名。說，音悅。逮，音代，又大計反。故省，所景反，後“省文”皆同。"
                },
                {
                    "paragraph": "○冬，十有二月，祭伯來。祭伯者何？天子之大夫也。",
                    "zhushu": "以無所繫，言來也。〇祭伯，側界反，五年注放此。"
                },
                {
                    "paragraph": "何以不稱使？",
                    "zhushu": "据凡伯稱使。"
                },
                {
                    "paragraph": "奔也。",
                    "zhushu": "奔者，走也。以不稱使而無事，知其奔。"
                },
                {
                    "paragraph": "奔則曷爲不言奔？",
                    "zhushu": "据齊慶封來言奔。"
                },
                {
                    "paragraph": "王者無外，言奔，則有外之辭也。",
                    "zhushu": "言奔，則與外大夫來奔同文，故去奔，明王者以天下爲家，無絶義。主書者，以罪舉；内外皆書者，重乖離之禍也。當春秋時，廢選舉之務，置不肖於位，輙退絶之以生過失，至於君臣忿爭出奔，國家之所以昬亂，社稷之所以危亡，故皆録之。録所奔者，爲受義者，明當受賢者，不當受惡人也。祭者，采邑也。伯者，字也。天子上大夫字，尊尊之義也。月者，爲下卒也。當案下例，當䝉上月，日不也。奔例時。一月二事，月當在上。十言有二者，起十復有二，非十中之二。〇選，息變反。肖，音𥬇。采，七代反。"
                },
                {
                    "paragraph": "○公子益師卒。何以不日？",
                    "zhushu": "据臧孫辰書日。〇不日，人實反。此傳皆以日月爲例，後放此。"
                },
                {
                    "paragraph": "逺也。",
                    "zhushu": "孔子所不見。"
                },
                {
                    "paragraph": "所見異辭，所聞異辭，所傳聞異辭。",
                    "zhushu": "所見者，謂昭、定、哀，已與父時事也。所聞者，謂文、宣、成、襄，王父時事也。所傳聞者，謂隱、桓、莊、閔、僖，髙祖、曽祖時事也。異辭者，見恩有厚薄，義有深淺。時，恩衰義缺，將以理人倫，序人𩔖，因制治亂之法。故於所見之丗，恩已與父之臣尤深，大夫卒，有罪無罪皆日録之，“丙申，季孫隱如卒”是也。於所聞之丗，王父之臣恩少殺，大夫卒，無罪者日録，有罪者不日，略之，“叔孫得臣卒”是也。於所傳聞之丗，髙祖、曽祖之臣恩淺，大夫卒，有罪無罪皆不日，略之也，“公子葢師、無駭卒”是也。於所傳聞之丗，見治起於衰亂之中，用心尚麤觕，故内其國而外諸夏，先詳内而後治外，録大略小，内小惡書，外小惡不書，大國有大夫，小國略稱人，内離㑹書，外離㑹不書是也。於所聞之丗，見治升平，内諸夏而外夷狄，書外離㑹，小國有大夫，宣十一年“秋，晉侯㑹狄於攅函”，襄二十三年“邾婁劓我來奔”是也。至所見之丗，著治大平，夷狄進至於爵，天下逺近，小大若一，用心尤深而詳，故崇仁義，譏二名，晉魏曼多、仲孫何忌是也。所以三丗者，禮爲父母三年，爲祖父母期，爲曽祖父母齊衰三月，立愛自親始，故春秋据哀録隱，上治祖禰。所以二百四十二年者，取法十二公，天數備足，著治法式。又因周道始壞絶於惠、隱之際，主所以卒大夫者，明君當隱痛之也。君敬臣則臣自重，君愛臣則臣自盡。公子者，氏也。益師者，名也。諸侯之子稱公子，公子之子稱公孫。〇見恩，賢遍反，下“見治”皆同。殺，所介反。麤觕，才古反，又七奴反，說文：大也。諸夏，户雅反，凡“諸夏”皆放此。攅函，才官反；下音咸。大平，音泰。期，音基。齊衰，音咨，本亦作齋；下七雷反。盡，津忍反。",
                    "type": 2
                },
                {
                    "paragraph": "二年，春，公㑹戎于潛。",
                    "zhushu": "凡書“㑹”者，惡其虚内務，恃外好也。古者諸侯非朝時不得踰竟。所傳聞之丗，外離㑹不書，書内離㑹者。春秋王魯，明當先自詳正，躬自厚而薄責於人，故略外也。王者不治夷狄，録戎者，來者勿拒，去者勿追。東方曰夷，南方曰蠻，西方曰戎，北方曰狄。朝、聘、㑹、盟例皆時。〇惡，烏路反。好，呼報反。非朝，直遥反，凡此字不音者皆同。踰竟，音境，今本多即作境字，更不音。所傳，直專反，年末“相傳”同。"
                },
                {
                    "paragraph": "○夏，五月，莒人入向。入者何？得而不居也。",
                    "zhushu": "入者，以兵入也。已得其國而不居，故云爾。凡書兵者，正不得也。外内深淺皆舉之者，因重兵害衆，兵動則怨結禍構，更相報償，伏尸流血無已時。諸侯擅興兵，不爲大惡者，保伍連帥本有用兵征伐之道，魯入𣏌不諱是也。入例時，傷害多則月。〇莒，音舉。向，舒亮反，國名。更，音庚。償，時亮反。擅，市戰反。"
                },
                {
                    "paragraph": "○無駭帥師入極。無駭者何？展無駭也。何以不氏？",
                    "zhushu": "据公子遂帥師入𣏌，氏公子也。〇駭，戸楷反。"
                },
                {
                    "paragraph": "貶。",
                    "zhushu": "貶，猶損也。〇貶，彼檢反，損也。"
                },
                {
                    "paragraph": "曷爲貶？",
                    "zhushu": "据公子遂俱用兵入𣏌，不貶也。"
                },
                {
                    "paragraph": "疾始滅也。",
                    "zhushu": "以下終其身不氏，知貶。疾始滅，非但起入爲滅。"
                },
                {
                    "paragraph": "始滅昉於此乎？",
                    "zhushu": "昉，適也，齊人語。据傳言撥亂丗。○昉，甫往反，適也。"
                },
                {
                    "paragraph": "前此矣。",
                    "zhushu": "前此者，在春秋前，謂宋滅郜是也。〇郜，古報反。"
                },
                {
                    "paragraph": "前此，則曷爲始乎此？託始焉爾。",
                    "zhushu": "焉爾，猶於是也。"
                },
                {
                    "paragraph": "曷爲託始焉爾？",
                    "zhushu": "据戰、伐不言託始。"
                },
                {
                    "paragraph": "春秋之始也。",
                    "zhushu": "春秋託王者始，起所當誅也。言疾始滅者，諸滅復見不復，貶，皆從此取法，所以省文也。○復見，扶又反；下“不復”同。見，音賢徧反。"
                },
                {
                    "paragraph": "此滅也，其言入何？",
                    "zhushu": "据齊師滅譚不言入。"
                },
                {
                    "paragraph": "内大惡，諱也。",
                    "zhushu": "明魯臣子當爲君父諱。滅例月，不復出月者，與上同月。常案下例當䝉上月，日不。○當爲，于僞反。下“爲後背隱”同。"
                },
                {
                    "paragraph": "○秋，八月庚辰，公及戎盟于唐。",
                    "zhushu": "後不相犯。日者，爲後背隱，而善桓能自復爲唐之盟。○背，音佩。"
                },
                {
                    "paragraph": "○九月，紀履緰來逆女。紀履緰者何？紀大夫也。",
                    "zhushu": "以逆女不稱使，知爲大夫。○履緰，音須。左氏爲“裂繻”。"
                },
                {
                    "paragraph": "何以不稱使？",
                    "zhushu": "据宋公使公孫夀來納幣稱使。"
                },
                {
                    "paragraph": "㛰禮不稱主人。",
                    "zhushu": "爲養廉逺恥也。"
                },
                {
                    "paragraph": "然則曷稱？稱諸父兄師友。宋公使公孫壽來納幣，則其稱主人何？辭窮也。辭窮者何？無母也。",
                    "zhushu": "禮：有母，母當命諸父兄師友，稱諸父兄師友以行。宋公無母，莫使命之，辭窮，故自命之。自命之，則不得不稱使。"
                },
                {
                    "paragraph": "然則紀有母乎？曰：有。",
                    "zhushu": "以不稱使，知有母。"
                },
                {
                    "paragraph": "有則何以不稱母？",
                    "zhushu": "据非主人，何不稱母？通使文。"
                },
                {
                    "paragraph": "母不通也。",
                    "zhushu": "禮：婦人無外事，但得命諸父兄師友，稱諸父兄師友以行耳。母命不得逹，故不得稱母。通使文，所以逺别也。〇别，彼列反。"
                },
                {
                    "paragraph": "外逆女不書，此何以書？",
                    "zhushu": "据伯姫歸于宋，不書逆人。"
                },
                {
                    "paragraph": "譏。",
                    "zhushu": "譏，猶譴也。〇譴，遣戰反。"
                },
                {
                    "paragraph": "何譏爾？譏始不親迎也。",
                    "zhushu": "禮所以必親迎者，所以示男先女也。於廟者，告本也。夏后氏逆於庭，殷人逆於堂，周人逆於戸。〇親迎，魚敬反，注及下同。先，悉薦反。"
                },
                {
                    "paragraph": "始不親迎，昉於此乎？前此矣。",
                    "zhushu": "以惠公妃匹不正，不嫌無前也。〇妃，音配，又芳非反。"
                },
                {
                    "paragraph": "前此，則曷爲始乎此？託始焉爾。",
                    "zhushu": "焉爾，猶於是也。"
                },
                {
                    "paragraph": "曷爲託始焉爾？",
                    "zhushu": "据納幣不託始。"
                },
                {
                    "paragraph": "春秋之始也。",
                    "zhushu": "春秋，正夫婦之始也。夫婦正則父子親，父子親則君臣和，君臣和則天下治。故夫婦者，人道之始，王教之端。内逆女常書，外逆女但疾始不常書者，明當先自正，躬自厚而薄責於人，故略外也。〇治，直吏反。"
                },
                {
                    "paragraph": "女曷爲或稱女，或稱婦，或稱夫人？女在其國稱女，",
                    "zhushu": "未離父母之辭，“紀履緰來逆女”是也。〇未離，力智反，下同。"
                },
                {
                    "paragraph": "在塗稱婦，",
                    "zhushu": "在塗見夫，服從之辭，“公子結媵陳人之婦”是也。"
                },
                {
                    "paragraph": "入國稱夫人。",
                    "zhushu": "入國則尊尊，有臣子之辭，“夫人姜氏入”是也。紀無大夫，耆紀履緰者，重婚禮也。月者，不親迎例月，重録之。親迎例時。"
                },
                {
                    "paragraph": "○冬，十月，伯姫歸于紀。伯姫者何？内女也。",
                    "zhushu": "以無所繫也。不稱公子者，婦人外成，不得獨繫父母。"
                },
                {
                    "paragraph": "其言歸何？",
                    "zhushu": "据去父母國也。"
                },
                {
                    "paragraph": "婦人謂嫁曰歸。",
                    "zhushu": "婦人生以父母爲家，嫁以夫爲家，故謂嫁曰歸，明有二歸之道。書者，父母恩録之也。禮：男之將取，三日不舉樂，思嗣親也；女之將嫁，三夜不息燭，思相離也。内女歸例月，恩録之。〇取，七住反。"
                },
                {
                    "paragraph": "〇紀子伯、莒子盟于密。紀子伯者何？無聞焉爾。",
                    "zhushu": "言無聞者，春秋有改周受命之制，孔子畏時逺害，又知秦將燔詩書，其說口授相傳，至漢公羊氏及弟子胡母生等，乃始記於竹帛，故有所失也。○紀子伯，左氏作“子帛”。逺，于萬反。燔，扶元反。母，音無。"
                },
                {
                    "paragraph": "〇十有二月乙卯，夫人子氏薨。夫人子氏者何？隱公之母也。",
                    "zhushu": "以不書葬。"
                },
                {
                    "paragraph": "何以不書葬？",
                    "zhushu": "据姒氏書葬。〇姒，音似。"
                },
                {
                    "paragraph": "成公意也。何成乎公之意？",
                    "zhushu": "据已去即位。〇去，起吕反。"
                },
                {
                    "paragraph": "子將不終爲君，故母亦不終爲夫人也。",
                    "zhushu": "時，隱公屈卑其母，不以夫人禮葬之，以妾禮葬之，以卑下桓母，無終爲君之心，得事之宜，故善而不書葬，所以起其意而成其賢。子者，姓也。夫人以姓配號，義與仲子同。書薨者，爲隱公恩録，痛之也。日者，恩録之，公、夫人皆同例也。〇下，遐嫁反。"
                },
                {
                    "paragraph": "○鄭人伐衛。",
                    "zhushu": "書者，與“入向”同。侵、伐、圍、入，例皆時。",
                    "type": 2
                },
                {
                    "paragraph": "三年，春，王二月，",
                    "zhushu": "二月、三月皆有“王”者，二月，殷之正月也；三月，夏之正月也。王者，存二王之後，使統其正朔，服其服色，行其禮樂，所以尊先聖，通三統，師法之義，恭讓之禮，於是可得而觀之。"
                },
                {
                    "paragraph": "己巳，日有食之。何以書？",
                    "zhushu": "諸言“何以書”者，問主書。"
                },
                {
                    "paragraph": "記異也。",
                    "zhushu": "異者，非常可怪，先事而至者。是後衛州吁弑其君完，諸侯初僭，魯隱係獲，公子翬進謟謀。〇殺其，申志反，下“殺其君”同。翬，許韋反。謟，勑檢反。"
                },
                {
                    "paragraph": "日食，則曷爲或日或不日，或言朔或不言朔？曰：某月某日朔，日有食之者，食正朔也。",
                    "zhushu": "桓三年“秋，七月壬辰朔，日有食之”是也。此象君行外彊内虚，是故日月之行無遲疾，食不失正朔也。"
                },
                {
                    "paragraph": "其或日或不日，或失之前，或失之後。失之前者，朔在前也；",
                    "zhushu": "謂二日食，“己巳，日有食之”是也。此象君行暴急，外見畏，故日行疾，月行遟，過朔乃食，失正朔於前也。"
                },
                {
                    "paragraph": "失之後者，朔在後也。",
                    "zhushu": "謂晦日食，莊公十八年三月“日有食之”是也。此象君行懦弱見陵，故日行遲，月行疾，未至朔而食，失正朔於後也。不言月食之者，其形不可得而覩也，故疑言日有食之。孔子曰：“多聞闕疑，愼言其餘，則寡尤。”不傳天下異者，從王内録可知也。〇懦，乃亂反，又乃卧反。"
                },
                {
                    "paragraph": "〇三月庚戌，天王崩。",
                    "zhushu": "平王也。"
                },
                {
                    "paragraph": "何以不書葬？",
                    "zhushu": "据書葬桓王。"
                },
                {
                    "paragraph": "天子記崩不記葬，必其時也。",
                    "zhushu": "至尊無所屈也。"
                },
                {
                    "paragraph": "諸侯記卒記葬，有天子存，",
                    "zhushu": "存，在。"
                },
                {
                    "paragraph": "不得必其時也。",
                    "zhushu": "設有王后崩，當越紼而奔喪，不得必其時，故恩録之。〇紼，音弗。"
                },
                {
                    "paragraph": "曷爲或言崩，或言薨？天子曰崩，",
                    "zhushu": "大毀壞之辭。"
                },
                {
                    "paragraph": "諸侯曰薨，",
                    "zhushu": "小毀壞之辭。"
                },
                {
                    "paragraph": "大夫曰卒，",
                    "zhushu": "卒，猶終也。"
                },
                {
                    "paragraph": "士曰不禄。",
                    "zhushu": "不禄，無禄也。皆所以别尊卑也。葬不别者，從恩殺略也。書崩者，爲天下恩，痛王者也。記諸侯卒葬者，王者亦當加之以恩禮，故爲恩録。〇以别，彼列反，下同。恩殺，所界反。爲天，于僞反，下故爲、王爲、傳“所爲”同。"
                },
                {
                    "paragraph": "〇夏，四月辛卯，尹氏卒。尹氏者何？天子之大夫也。",
                    "zhushu": "以尹氏立王子朝也。〇尹氏，左氏作“君氏”。朝，如字。"
                },
                {
                    "paragraph": "其稱尹氏何？",
                    "zhushu": "据“宰渠”氏官，“劉卷卒”名。〇卷，音權。"
                },
                {
                    "paragraph": "貶。曷爲貶？",
                    "zhushu": "据俱卒也。"
                },
                {
                    "paragraph": "譏丗卿。",
                    "zhushu": "丗卿者，父死子繼也。貶去名言氏者，起其丗也，若曰丗丗尹氏也。〇去，起吕反。"
                },
                {
                    "paragraph": "丗卿，非禮也。",
                    "zhushu": "禮，公、卿、大夫、士，皆選賢而用之。卿大夫任重職大，不當丗，爲其秉政乆，恩德廣大。小人居之，必奪君之威權。故尹氏丗，立王子朝；齊崔氏丗，弑其君光。君子疾其末，則正其本。見譏於卒者，亦不可造次，無故驅逐，必因其過卒絶之。明君案見勞授賞，則衆譽不能進無功；案見惡行誅，則衆讒不能退無罪。○見譏，賢徧反；下同。造，七報反。"
                },
                {
                    "paragraph": "外大夫不卒，此何以卒？",
                    "zhushu": "据原仲不卒。"
                },
                {
                    "paragraph": "天王崩，諸侯之主也。",
                    "zhushu": "時，天王崩，魯隱往奔喪，尹氏主儐賛諸侯，與隱交接而卒，恩隆於王者，則加禮録之，故爲隱恩録痛之。日者，恩録之。明當有恩禮。"
                },
                {
                    "paragraph": "〇秋，武氏子來求賻。武氏子者何？天子之大夫也。其稱武氏子何？",
                    "zhushu": "据宰渠氏官，仍叔不稱氏，尹氏不稱子。"
                },
                {
                    "paragraph": "譏。何譏爾？父卒，子未命也。",
                    "zhushu": "時，雖丗大夫，縁孝子之心，不忍便當父位，故順古先試一年，乃命於宗廟。武氏子父新死，未命而便爲大夫，薄父子之恩，故稱氏言子，見未命以譏之。"
                },
                {
                    "paragraph": "何以不稱使？",
                    "zhushu": "据南季稱使。"
                },
                {
                    "paragraph": "當喪未君也。",
                    "zhushu": "當喪，謂天子也。未君者，未三年也，未可居君位稱使也。故絶正其義，與毛伯同。"
                },
                {
                    "paragraph": "武氏子來求賻，何以書？",
                    "zhushu": "不但言何以書者，嫌以主覆問上所以說二事，不問求赙。〇覆，芳服反。"
                },
                {
                    "paragraph": "譏。何譏爾？喪事無求，求賻，非禮也。",
                    "zhushu": "主爲求賻書也。禮本爲有財者制，有則送之，無則致哀而已，不當求，求則皇皇傷孝子之心。"
                },
                {
                    "paragraph": "蓋通于下。",
                    "zhushu": "云爾者，嫌天子財多不當求，下財少可求，故明皆不當求之。"
                },
                {
                    "paragraph": "○八月庚辰，宋公和卒。",
                    "zhushu": "不言薨者，春秋王魯，死當有王文。聖人之爲文辭孫順，不可言崩，故貶外言卒，所以襃内也。宋稱公者，殷後也。王者封二王後，地方百里，爵稱公，客待之而不臣也。詩云“有客宿宿，有客信信”是也。○孫，音遜。"
                },
                {
                    "paragraph": "○冬，十有二月，齊侯、鄭伯盟于石門。○癸未，葬宋繆公。葬者曷爲或日或不日？不及時而日，渴葬也；",
                    "zhushu": "不及時，不及五月也。禮，天子七月而葬，同軌畢至；諸侯五月而葬，同盟至；大夫三月而葬，同位至；士踰月，外姻至。孔子曰：“葬於北方，北首，三代之逹禮也，之幽之故也。”渴，喻急也，乙未葬齊孝公是也。○宋繆公，音穆，左氏作穆，凡此後放此。首，手又反。"
                },
                {
                    "paragraph": "不及時而不日，慢葬也。",
                    "zhushu": "慢葬，不能以禮葬也，八月葬蔡宣公是也。"
                },
                {
                    "paragraph": "過時而日，隱之也；",
                    "zhushu": "隱，痛也。痛賢君不得以時葬，丁亥葬齊桓公是也。"
                },
                {
                    "paragraph": "過時而不日，謂之不能葬也。",
                    "zhushu": "解緩不能以時葬，夏四月葬衛桓公是也。〇解，古邂反，又古賣反。"
                },
                {
                    "paragraph": "當時而不日，正也；",
                    "zhushu": "六月葬陳惠公是也。〇當時，下浪反，又如字，下同。"
                },
                {
                    "paragraph": "當時而日，危不得葬也。此當時，何危爾？宣公謂繆公曰：“以吾愛與夷，則不若愛女；以爲社稷宗廟主，則與夷不若女。盍終爲君矣。”",
                    "zhushu": "與夷者，宣公之子。繆公者，宣公之弟。○與夷，如字，又音餘，凡人名字及地名之𩔖皆放首音，借假字則時復重出。愛女，音汝，下及注同。盍終，户臘反，四年傳同。"
                },
                {
                    "paragraph": "宣公死，繆公立。繆公逐其二子莊公馮與左師勃，",
                    "zhushu": "左師，官。勃，名也。○馮，皮冰反。"
                },
                {
                    "paragraph": "曰：“爾爲吾子，生毋相見，死毋相哭。”",
                    "zhushu": "所以逺絶之。〇生毋，音無，下同。"
                },
                {
                    "paragraph": "與夷復曰：",
                    "zhushu": "復，報。"
                },
                {
                    "paragraph": "“先君之所爲不與臣國，而納國乎君者，以君可以爲社稷宗廟主也。今君逐君之二子，而將致國乎與夷，此非先君之意也。且使子而可逐，則先君其逐臣矣。”繆公曰：“先君之不爾逐，可知矣。",
                    "zhushu": "爾，女也。可知者，欲使我反國。"
                },
                {
                    "paragraph": "吾立乎此，攝也。”",
                    "zhushu": "暫攝行君事，不得傳與子也。謙辭。○傳與，直專反；下音與。"
                },
                {
                    "paragraph": "終致國乎與夷。莊公馮弑與夷。",
                    "zhushu": "馮與督共弑殤公，在桓二年。危之於此者，死乃反國。非至賢之君，不能不爭也。○馮弑，音試，注同。爭，爭鬭之爭。"
                },
                {
                    "paragraph": "故君子大居正，",
                    "zhushu": "明脩法守正，最計之要者。"
                },
                {
                    "paragraph": "宋之禍，宣公爲之也。",
                    "zhushu": "言死而讓，開爭原也。繆公亦死而讓，得爲功者，反正也。外小惡不書，録渴隠者，明諸侯卒，王者當加恩意，憂勞其國，所以哀死閔患也。",
                    "type": 2
                },
                {
                    "paragraph": "四年，春，王二月，莒人伐𣏌，取牟婁。牟婁者何？𣏌之邑也。",
                    "zhushu": "以上有伐𣏌。○牟，武侯反。"
                },
                {
                    "paragraph": "外取邑不書，此何以書？",
                    "zhushu": "据楚子伐宋取彭城不書。"
                },
                {
                    "paragraph": "疾始取邑也。",
                    "zhushu": "外小惡不書，以外見疾始，著取邑以自廣大，比於貪利差爲重，故先治之也。内取邑常書，外但疾始。不常書者，義與上逆女同。不傳託始者，前此有滅，不嫌無取邑，當託始明，故省文也。取邑例時。〇見疾，賢徧反，年末“見衆”同。差，初賣反。"
                },
                {
                    "paragraph": "○戊申，衛州吁弑其君完。曷爲以國氏？",
                    "zhushu": "据齊公子商人弑其君舎，氏公子。〇弑其，申志反。“弑”字從“式”，“殺”字從“殳”，不同也。君父言“弑”，積漸之名也；臣子云“殺”，卑賤之意也。字多亂，故時復音之，可知則不重出也。完，音丸。"
                },
                {
                    "paragraph": "當國也。",
                    "zhushu": "與“叚”同義。日者，從外赴辭。以賊聞例。"
                },
                {
                    "paragraph": "〇夏，公及宋公遇于清。遇者何？不期也。一君出，一君要之也。",
                    "zhushu": "古者有遇禮，爲朝天子若朝罷朝，卒相遇于塗，近者爲主，逺者爲賔，稱先君以相接，所以崇禮譲，絶慢易也。當春秋時，出入無度，禍亂姦宄，多在不虞，無故卒然相要，小人將以生心，故重而書之，所以防禍原也。言“及”者，起公要之，明非常遇也。地者，重録之。遇例時。○要之，一遙反，注同。易，以䜴反。"
                },
                {
                    "paragraph": "〇宋公、陳侯、蔡人、衛人伐鄭。○秋，翬帥師㑹宋公、陳侯、蔡人、衛人，伐鄭。翬者何？公子翬也。",
                    "zhushu": "以入桓稱公子。"
                },
                {
                    "paragraph": "何以不稱公子？貶。曷爲貶？",
                    "zhushu": "据“叔老會鄭伯伐許”不貶。"
                },
                {
                    "paragraph": "與弑公也。",
                    "zhushu": "弑者，殺也，臣弑君之辭。以終隱之篇貶，知與弑公也。○與弑，音預，下及注同。"
                },
                {
                    "paragraph": "其與弑公奈何？公子翬謟乎隱公，",
                    "zhushu": "謟，猶佞也。"
                },
                {
                    "paragraph": "謂隱公曰：“百姓安子，諸侯說子，盍終爲君矣？”隱曰：“吾否，",
                    "zhushu": "否，不也。○說，音恱。"
                },
                {
                    "paragraph": "吾使脩塗裘，吾將老焉。”",
                    "zhushu": "塗裘者，邑名也。“將老焉”者，將辟桓，居之以自終也。故南面之君，勢不可復爲臣，故云爾。不以成公意者，隱本爲桓守國，國邑皆桓之有，不當取以自爲也。〇將辟，音避，今本多即作“辟”字，後不更音。復，扶又反。本爲，于僞反，下自爲、傳“吾爲”皆同。"
                },
                {
                    "paragraph": "公子翬恐若其言聞乎桓，於是謂桓曰：“吾爲子口隱矣。",
                    "zhushu": "口，猶口語，相發動也。"
                },
                {
                    "paragraph": "隱曰：‘吾不反也。’”桓曰：“然則奈何？”曰：“請作難，",
                    "zhushu": "難，兵難也。〇難，乃旦反，注同。"
                },
                {
                    "paragraph": "弑隱公。”",
                    "zhushu": "謚者，傳家所加。"
                },
                {
                    "paragraph": "於鍾巫之祭焉，弑隱公也。",
                    "zhushu": "鍾者，地名也。巫者，事鬼神禱解以治病請福者也。男曰覡，女曰巫。傳道此者，以起滛祀之無福。〇禱解，丁老反，或丁報反；下古賣反，又古買反。覡，户狄反。"
                },
                {
                    "paragraph": "〇九月，衛人殺州吁于濮。其稱人何？",
                    "zhushu": "据晉殺大夫里克，俱弑君賊，不稱人。〇濮，音卜，一音剥。"
                },
                {
                    "paragraph": "討賊之辭也。",
                    "zhushu": "討者，除也。明國中人人得討之，所以廣忠孝之路。書者，善之也。討賊例時，此月者，乆之也。"
                },
                {
                    "paragraph": "〇冬，十有二月，衛人立晉。晉者何？公子晉也。",
                    "zhushu": "以下有衛侯晉卒，又言立。"
                },
                {
                    "paragraph": "立者何？立者不宜立也。",
                    "zhushu": "諸侯立不言立，此獨言立，明不冝立之辭。"
                },
                {
                    "paragraph": "其稱人何？",
                    "zhushu": "据尹氏立王子朝也。"
                },
                {
                    "paragraph": "衆立之之辭也。",
                    "zhushu": "晉得衆，國中人人欲立之。"
                },
                {
                    "paragraph": "然則孰立之？石碏立之。石碏立之，則其稱人何？",
                    "zhushu": "据尹氏立王子朝，不稱人。〇碏，七略反，一音七洛反。"
                },
                {
                    "paragraph": "衆之所欲立也。衆雖欲立之，其立之，非也。",
                    "zhushu": "凡立君爲衆，衆皆欲立之，嫌得立無惡，故使稱“人”，見衆言立也。明下無廢上之義。聽衆立之，爲立篡也。不刺嗣子失位者，時未當䘮，典主得權重也。月者，大國篡例月，小國時。立、納、入皆爲篡。卒日，葬月，逹於春秋，爲大國例。主書，從受位也。〇篡，初患反。",
                    "type": 2
                },
                {
                    "paragraph": "五年，春，公觀魚于棠。何以書？譏。何譏爾？逺也。公曷爲逺而觀魚？",
                    "zhushu": "据浚洙也。○觀魚，左氏作“矢魚”。浚，思俊反。洙，常朱反。"
                },
                {
                    "paragraph": "登來之也。",
                    "zhushu": "“登”讀言“得來”。得來之者，齊人語也。齊人名“求得”爲“得來”。作“登來”者，其言大而急，由口授也。○登來，依注“登”音得。"
                },
                {
                    "paragraph": "百金之魚，公張之。",
                    "zhushu": "解言“登來”之意也。百金，猶百萬也。古者以金重一斤，若今萬錢矣。張，謂張罔罟障谷之屬也。〇罟，音古。鄣，之尚反，又音章。"
                },
                {
                    "paragraph": "登來之者何？",
                    "zhushu": "弟子未解其言大小緩急，故復問之。○解，户買反，或佳買反。故復，扶又反，下“不得復”同。"
                },
                {
                    "paragraph": "美大之之辭也。",
                    "zhushu": "其言大而急者，美大多得利之辭也。實譏張魚，而言觀譏逺者，恥公去南面之位，下與百姓爭利，匹夫無異，故諱，使若以逺觀爲譏也。諸諱主書者，從實也。觀例時，從行賤，略之。"
                },
                {
                    "paragraph": "棠者何？濟上之邑也。",
                    "zhushu": "濟者，四瀆之别名。江、河、淮、濟爲四瀆。〇濟上，子禮反，注同，濟水之上。"
                },
                {
                    "paragraph": "〇夏，四月，葬衛桓公。〇秋，衛師入盛。曷爲或言率師，或不言率師？將尊師衆，稱某率師；",
                    "zhushu": "將尊者，謂大夫也。師衆者，滿二千五百人以上也。二千五百人稱師，“無駭率師入極”是也。禮：天子六師，方伯二師，諸侯一師。○入盛，音成，左氏作“郕”。將尊，子匠反，注及下皆同。"
                },
                {
                    "paragraph": "將尊師少稱將；",
                    "zhushu": "師少者，不滿二千五百人也。“衛孫良夫伐廧咎如”是也。〇咎，音羔。"
                },
                {
                    "paragraph": "將卑師衆稱師；",
                    "zhushu": "將卑者，謂士也，“衛師入盛”是也。"
                },
                {
                    "paragraph": "將卑師少稱人。",
                    "zhushu": "“鄭人伐衛”是也。"
                },
                {
                    "paragraph": "君將不言率師，書其重者也。",
                    "zhushu": "分別之者，責元帥因録功，惡有小大，“救徐從王伐鄭”是也。〇分别，彼列反。元率，所𩔖反，本又作“帥”。"
                },
                {
                    "paragraph": "〇九月，考仲子之宫。考宫者何？考，猶入室也，始祭仲子也。",
                    "zhushu": "考，成也。成仲子之宫廟而祭之，所以居其鬼神，猶生人入宫室，必有飲食之事。不就惠公廟者，妾母卑，故雖爲夫人，猶特廟而祭之。禮，妾廟子死則廢矣。不言立者，得變禮也。加“之”者，宫廟尊卑共名，非配號稱之辭，故加“之”以絶也。"
                },
                {
                    "paragraph": "桓未君，則曷爲祭仲子？",
                    "zhushu": "据無子不廟也。"
                },
                {
                    "paragraph": "隱爲桓立，故爲桓祭其母也。然則何言爾？成公意也。",
                    "zhushu": "尊桓之母，爲立廟，所以彰桓當立，得事之宜，故善而書之，所以起其意，成其賢也。〇隱爲，于僞反；下注同。"
                },
                {
                    "paragraph": "初獻六羽。初者何？始也。六羽者何？舞也。",
                    "zhushu": "持羽而舞。"
                },
                {
                    "paragraph": "初獻六羽何以書？譏。何譏爾？譏始僭諸公也。",
                    "zhushu": "僭，齊也，下傚上之辭。〇傚，户教反。"
                },
                {
                    "paragraph": "六羽之爲僭奈何？天子八佾，",
                    "zhushu": "佾者，列也。八人爲列，八八六十四人，法八風。〇佾，音逸，列也。"
                },
                {
                    "paragraph": "諸公六，",
                    "zhushu": "八人爲列，六六三十六人，法六律。"
                },
                {
                    "paragraph": "諸侯四。",
                    "zhushu": "四人爲列，四四十六人，法四時。"
                },
                {
                    "paragraph": "諸公者何？諸侯者何？天子三公稱公，王者之後稱公，其餘大國稱侯，",
                    "zhushu": "大國，謂百里也。"
                },
                {
                    "paragraph": "小國稱伯、子、男。",
                    "zhushu": "小國，謂伯七十里，子、男五十里。"
                },
                {
                    "paragraph": "天子三公者何？天子之相也。",
                    "zhushu": "相，助也。〇之相，息亮反，注及下同。"
                },
                {
                    "paragraph": "天子之相則何以三？",
                    "zhushu": "据經但有祭公、周公。"
                },
                {
                    "paragraph": "自陜而東者，周公主之；自陜而西者，召公主之；一相處乎内。",
                    "zhushu": "陜者，蓋今弘農陜縣是也。禮，司馬主兵，司徒主教，司空主土。春秋撥亂丗，以絀陟爲本，故舉絀陟以所主者言之。〇陜，失冉反。何云：弘農陜縣也。一云當作郟，古洽反，王城郟鄏。邵公，上照反，又作召，音同。絀，勑律反。"
                },
                {
                    "paragraph": "始僭諸公昉於此乎？前此矣。前此則曷爲始乎此？僭諸公猶可言也，僭天子不可言也。",
                    "zhushu": "傳云爾者，解不託始也。前僭八佾於惠公廟，大惡不可言也，還從僭六羽議，本所當託者，非但六也，故不得復傳上也。加“𥘉”者，以爲常也。“獻”者，下奉上之辭。不言“六佾”者，言“佾”則干舞在其中，明婦人無武事，獨奏文樂。“羽”者，鴻羽也，所以象文德之風化疾也。夫樂本起於和順，和順積於中，然後榮華發於外。是故八音者，德之華也；歌者，德之言也；舞者，德之容也。故聽其音可以知其德，察其詩可以逹其意，論其數可以正其容，薦之宗廟足以享鬼神，用之朝廷足以序羣臣，立之學官足以恊萬民。凡人之從上教也，皆始於音，音正則行正。故聞宫聲，則使人温雅而廣大；聞商聲，則使人方正而好義；聞角聲，則使人惻隱而好仁；聞徴聲，則使人整齊而好禮；聞羽聲，則使人樂養而好施。所以感蕩血脉，通流精神，存寧正性，故樂從中出，禮從外作也。禮樂接於身，望其容而民不敢慢，觀其色而民不敢爭。故禮樂者，君子之深教也，不可須臾離也。君子須臾離禮，則暴慢襲之；須臾離樂，則姦邪入之。是以古者天子、諸侯雅樂鍾磬未曾離於庭，卿、大夫御琴瑟未曾離於前，所以養仁義而除淫辟也。魯詩傳曰：天子食日舉樂，諸侯不釋縣，大夫、士日琴瑟。王者治定制禮，功成作樂。未制作之時，取先王之禮樂宜於今者用之。堯曰大章，舜曰簫韶，夏曰大夏，殷曰大護，周曰大武，各取其時民所樂者名之。堯時民樂其道章明也，舜時民樂其脩紹堯道也，夏時民樂大其三聖相承也，殷時民樂大其護己也，周時民樂其伐討也。蓋異號而同意，異歌而同歸。失禮鬼神例日，此不日者，嫌獨考宫以非禮書，故從未言𥘉可知。〇夫樂，音扶，發句之端放此。朝廷，徒佞反。好義，呼報反，下同。徴，張里反。施，式豉反。爭，爭鬭之爭。離也，力智反，下同。邪，似嗟反。未曾，在能反，下同。淫辟，匹亦反。縣，音玄。治定，直吏反。韶，常昭反。夏日，户雅反，下同。護，户故反。紂，直乆反。"
                },
                {
                    "paragraph": "〇邾婁人、鄭人伐宋。",
                    "zhushu": "邾婁，小國，序上者，主會也。"
                },
                {
                    "paragraph": "〇螟。何以書？記災也。",
                    "zhushu": "災者，有害於人物，随事而至者。先是，隱公張百金之魚，設苛令急法，以禁民之所致。○螟，亡丁反，蟲食苗心。苛，音河。"
                },
                {
                    "paragraph": "〇冬，十有二月辛巳，公子彄卒。",
                    "zhushu": "日者，隱公賢君，宜有恩禮於大夫。益師始見法，無駭有罪，据俠又未命也，故獨得於此日。〇彄，苦侯反。見，賢徧反。"
                },
                {
                    "paragraph": "〇宋人伐鄭，圍長葛。邑不言圍，此其言圍何？",
                    "zhushu": "据伐於餘丘不言圍。"
                },
                {
                    "paragraph": "彊也。",
                    "zhushu": "至邑雖圍，當言伐，惡其彊而無義也。必欲爲得邑，故如其意言圍也。所以不知鄭彊者，公以楚師伐宋圍緡，不言彊也。〇彊，渠羌反，下同。惡，烏路反。",
                    "type": 2
                },
                {
                    "paragraph": "六年，春，鄭人來輸平。輸平者何？輸平，猶墮成也。何言乎墮成？",
                    "zhushu": "据翬㑹諸侯伐鄭後，未道平也。何道墮成？〇輸平，式朱反，墮也，左氏作“渝平”。墮，許規反。"
                },
                {
                    "paragraph": "敗其成也。",
                    "zhushu": "翬伐鄭後，已相與平，但外平不書，故云爾。"
                },
                {
                    "paragraph": "曰：“吾成敗矣，",
                    "zhushu": "吾，魯也。"
                },
                {
                    "paragraph": "吾與鄭人，末有成也。”",
                    "zhushu": "末，無也。此傳發者，解鄭稱人，爲共國辭。"
                },
                {
                    "paragraph": "吾與鄭人，則曷爲末有成？",
                    "zhushu": "据無戰、伐之文。"
                },
                {
                    "paragraph": "狐壤之戰，隱公獲焉。",
                    "zhushu": "時，與鄭人戰於狐壤，爲鄭所獲。〇壤，如丈反。"
                },
                {
                    "paragraph": "然則何以不言戰？",
                    "zhushu": "戰者，内敗文也，据鞌戰君獲言師敗績。"
                },
                {
                    "paragraph": "諱獲也。",
                    "zhushu": "君獲不言師敗績，故以輸平諱也。與鞌戰辟内敗文異。戰例時，偏戰日，詐戰月。不日者，鄭詐之。不月者，正月也。見隱終無奉正月之意。不地者，深諱也。使若實輸平，故不地也。稱人，共國辭者，嫌來輸平獨惡鄭，明鄭擅獲諸侯，魯不能死難，皆當絶之。○見，賢徧反。惡，烏路反。難，乃旦反。"
                },
                {
                    "paragraph": "〇夏，五月辛酉，公㑹齊侯，盟于艾。秋，七月。此無事，何以書？春秋雖無事，首時過則書。",
                    "zhushu": "首，始也。時，四時也。過，歷也。春以正月爲始，夏以四月爲始，秋以七月爲始，冬以十月爲始。歷一時無事，則書其始月也。○艾，王蓋反。"
                },
                {
                    "paragraph": "首時過則何以書？",
                    "zhushu": "据無事也。"
                },
                {
                    "paragraph": "春秋編年，四時具，然後爲年。",
                    "zhushu": "明王者當奉順四時之正也，尚書曰“欽若昊天，歷象日月星辰，敬授民時”是也。有事不月者，人道正則天道定矣。〇編，必連反，字林、聲類皆布千反，一音甫連反。昊，户老反。"
                },
                {
                    "paragraph": "〇冬，宋人取長葛。外取邑不書，此何以書？乆也。",
                    "zhushu": "古者師出不踰時，今宋更年取邑，乆暴師，苦衆居外，故書以疾之。不繫鄭舉伐者，明因上伐圍取也。〇更，音庚。暴，歩卜反。",
                    "type": 2
                },
                {
                    "paragraph": "七年，春，王三月，叔姫歸于紀。",
                    "zhushu": "叔姬者，伯姬之媵也。至是乃歸者，待年父母國也。婦人八歳備數，十五從嫡，二十承事君子。媵賤書者，後爲嫡，終有賢行。紀侯爲齊所滅，紀季以酅入于齊，叔姫歸之，能處隱約，全竟婦道，故重録之。〇從適，丁歷反，本亦作嫡，下同。賢行，下孟反；下“異行”同。酅，户圭反。"
                },
                {
                    "paragraph": "滕侯卒。何以不名？",
                    "zhushu": "据蔡侯考父卒名。"
                },
                {
                    "paragraph": "微國也。",
                    "zhushu": "小國，故略不名。"
                },
                {
                    "paragraph": "微國則其稱侯何？",
                    "zhushu": "据大國稱侯，小國稱伯、子、男。"
                },
                {
                    "paragraph": "不嫌也。",
                    "zhushu": "滕侯卒不名，下常稱子，不嫌，稱侯爲大國。"
                },
                {
                    "paragraph": "春秋貴賤不嫌同號，",
                    "zhushu": "貴賤不嫌者，通同號稱也。若齊亦稱侯，滕亦稱侯。微者亦稱人，貶亦稱人。皆有起文，貴賤不嫌同號是也。〇號稱，尺證反。"
                },
                {
                    "paragraph": "美惡不嫌同辭。",
                    "zhushu": "若繼體君亦稱即位，繼弑君亦稱即位，皆有起文，美惡不嫌同辭是也。滕，微國，所傳聞之世未可卒，所以稱侯而卒者，春秋王魯，託隱公以爲始受命王，滕子先朝隱公，春秋褒之以禮，嗣子得以其禄祭，故稱侯，見其義。〇惡，烏路反，又如字，注同。傳，直專反。見，賢徧反。"
                },
                {
                    "paragraph": "〇夏，城中丘。中丘者何？内之邑也。城中丘何以書？",
                    "zhushu": "上問“中丘者何”，指問邑也。故因言“何以書”。嫌但問書中丘，故復言“城中丘，何以書”也。○復，扶又反。"
                },
                {
                    "paragraph": "以重書也。",
                    "zhushu": "以功重，故書也。當稍稍補完之，至令大崩弛壞敗，然後發衆城之，猥苦百姓，空虚國家，故言城，明其功重，與始作城無異。城邑例時。〇令，力呈反。弛，户爾反，又式氏反。"
                },
                {
                    "paragraph": "〇齊侯使其弟年來聘。其稱弟何？",
                    "zhushu": "据諸侯之子稱公子。"
                },
                {
                    "paragraph": "母弟稱弟，母兄稱兄。",
                    "zhushu": "母弟，同母弟。母兄，同母兄。不言同母，言母弟者，若謂不如爲如矣，齊人語也。分别同母者，春秋變周之文，從殷之質。質家親親，明當親厚異於羣公子也。聘者，問也。來聘書者，皆喜内見聘事也。古者諸侯朝罷朝聘，爲慕賢考禮，一法度，尊天子。不言聘公者，禮，聘受之於大廟，孝子謙，不敢以己當之，歸美於先君，且重賔也。〇别，彼列反。大廟，音泰，下同。"
                },
                {
                    "paragraph": "〇秋，公伐邾婁。〇冬，天王使凡伯來聘。",
                    "zhushu": "書者，喜之也。古者諸侯有較德殊風異行，天子聘問之，當北面稱臣，受之於大廟，所以尊王命，歸美於先君，不敢以己當之。"
                },
                {
                    "paragraph": "戎伐凡伯于楚丘以歸。凡伯者何？",
                    "zhushu": "上言聘，此言伐，嫌其異，故執不知問。"
                },
                {
                    "paragraph": "天子之大夫也。此聘也，其言伐之何？",
                    "zhushu": "据出聘與郊、柳異，不得言伐也。問伐加“之”者，辟問輕重兩舉之。"
                },
                {
                    "paragraph": "執之也。執之則其言伐之何？",
                    "zhushu": "据執季孫隱如不言伐。"
                },
                {
                    "paragraph": "大之也。",
                    "zhushu": "尊大王命，責當死位，故使與國同。"
                },
                {
                    "paragraph": "曷爲大之？",
                    "zhushu": "据王子突繫諸人。"
                },
                {
                    "paragraph": "不與夷狄之執中國也。",
                    "zhushu": "因地不接京師，故以中國正之。中國者，禮義之國也。執者，治文也。君子不使無禮義制治有禮義，故絶不言執，正之言伐也。執天子大夫而以中國正之者，執中國尚不可，況執天子之大夫乎？所以降夷狄，尊天子，爲順辭。"
                },
                {
                    "paragraph": "其地何？",
                    "zhushu": "据執季孫隱如不地。"
                },
                {
                    "paragraph": "大之也。",
                    "zhushu": "順上伐文，使若楚丘爲國者，猶慶父伐於餘丘也。不地以衛者，天子大夫銜王命至尊，顧在所諸侯，有出入所在赴其難，當與國君等也。録“以歸”者，惡凡伯不死位，以辱王命也。○難，乃旦反。惡，烏路反。",
                    "type": 2
                },
                {
                    "paragraph": "八年，春，宋公、衛侯遇于垂。",
                    "zhushu": "宋公字上者，時衛侯要宋公，使不虞者爲主，明當戒愼之。無主者，遇在其間，置上則嫌爲事出，置下則嫌無天法，可以制月，文不可施也。〇要，一遥反。爲事，于僞反，下欲爲魯、爲小國、爲桓并年末注皆同。"
                },
                {
                    "paragraph": "〇三月，鄭伯使宛來歸邴。宛者何？鄭之微者也。邴者何？鄭湯沐之邑也。天子有事于泰山，諸侯皆從。泰山之下，諸侯皆有湯沐之邑焉。",
                    "zhushu": "有事者，巡守祭天告至之禮也。當沐浴絜齊，以致其敬，故謂之湯沐邑也，所以尊待諸侯，而共其費也。禮：四井爲邑，邑方二里。東方二州，四百二十國，凡爲邑，廣四十里，袤四十二里，取足舎止共槀榖而已。“歸邴”書者，甚惡鄭伯無尊事天子之心，專以湯沐邑歸魯，背叛當誅也。録使者，重尊湯沐邑也。王者所以必巡守者，天下雖平，自不親見，猶恐逺方獨有不得其所，故三年一使，三公絀陟，五年親自巡守。巡，猶循也，守，猶守也，循行守視之辭，亦不可國至人見爲煩擾，故至四嶽，足以知四方之政而已。尚書曰：歳二月，東巡守，至于岱宗，柴。望秩于山川，遂覲東后。協時、月正日，同律、度、量、衡。脩五禮、五玉、三帛、二生、一死贄，如五器，卒乃復。五月，南巡守，至于南嶽，如岱禮。八月，西巡狩，至于西嶽，如𥘉。十有一月，朔巡守，至于北嶽，如西禮。還至嵩，如𥘉禮。歸，格于禰祖，用特是也。〇宛，於阮反，人名也，一音烏𡖉反，又烏勉反。邴，彼命反，又音丙，鄭邑，左氏作“祊”。從，才用反。巡守，手又反，本又作狩，下除猶守、守視以外同。絜齊，側皆反，本多即作“齊”字，後放此，更不音。而共，音㳟，下同。費，芳味反。廣，古壙反。袤，音茂。槀，古老反。甚惡，烏路反，下同。背，歩内反。使，所吏反。行，下孟反。量，音亮。贄，音至。嵩，夙忠反。格，本又作“假”，同古百反。禰，乃禮反，本又作“藝”。"
                },
                {
                    "paragraph": "庚寅，我入邴。其言入何？",
                    "zhushu": "据上書歸，取邑已明，無事復書入也。〇復書，扶又反，下“故復”同。"
                },
                {
                    "paragraph": "難也。",
                    "zhushu": "入者，非已至之文，難辭也。此魯受邴，與鄭同罪當誅，故書入，欲爲魯見重難辭。〇難也，乃旦反，一音如字，注及下同。見重，賢徧反，下同。"
                },
                {
                    "paragraph": "其日何？",
                    "zhushu": "据取邑不日。"
                },
                {
                    "paragraph": "難也。",
                    "zhushu": "以歸後乃日也。言時重難，不可即入，至此日乃入。"
                },
                {
                    "paragraph": "其言我何？",
                    "zhushu": "据呉伐我，以呉伐，故言我。"
                },
                {
                    "paragraph": "言我者，非獨我也，",
                    "zhushu": "自入邑不得言我，有他人在其中，乃得言我，故能起其非獨我。"
                },
                {
                    "paragraph": "齊亦欲之。",
                    "zhushu": "時，齊與鄭、魯比聘會者亦欲得之，故以非獨我，起齊惡。齊惡起，則魯䝉欲邑，見於惡愈矣。"
                },
                {
                    "paragraph": "○夏，六月，己亥，蔡侯考父卒。〇辛亥，宿男卒。",
                    "zhushu": "宿本小國，不當卒，所以卒而日之者，春秋王魯，以隱公爲始受命王，宿男先與隱公交接，故卒襃之也。不名、不書葬者，與微者盟，功薄，當襃之，爲小國，故從小國例。"
                },
                {
                    "paragraph": "○秋，七月，庚午，宋公、齊侯、衛侯盟于瓦屋。〇八月，葬蔡宣公。卒何以名，而葬不名？卒從正",
                    "zhushu": "，卒當赴告天子，君前臣名，故從君臣之正義言也。"
                },
                {
                    "paragraph": "而葬從主人。",
                    "zhushu": "至葬者有常月可知，不赴告天子，故自從蔡臣子辭稱公。"
                },
                {
                    "paragraph": "卒何以日而葬不日？卒赴，",
                    "zhushu": "赴天子也。縁天子閔傷，欲其知之，又臣子疾痛，不能不具以告。"
                },
                {
                    "paragraph": "而葬不告。",
                    "zhushu": "不告天子也。發傳於葬者，從正也。"
                },
                {
                    "paragraph": "○九月辛卯，公及莒人盟于包來。公曷爲與微者盟？",
                    "zhushu": "据與齊髙傒盟諱之。〇包來，左氏作“浮來”。傒，音兮。"
                },
                {
                    "paragraph": "稱人，則從不疑也。",
                    "zhushu": "從者，隨從也。實莒子也。言莒子，則嫌公行微不肖，諸侯不肯隨從公盟，而公反隨從之，故使稱人，則隨從公不疑矣。隱爲桓立，狐壤之戰，不能死難，又受湯沐邑，卒無廉恥，令翬有縁諂，爲桓所疑，故著其不肖，僅能使微者隨從之耳。蓋痛録隱所以失之，又見獲受邑，皆諱不明，因與上相起也。〇行，户孟反。難，乃旦反。令，力呈反。僅，其靳反。"
                },
                {
                    "paragraph": "〇螟。",
                    "zhushu": "先是有狐壤之戰、中丘之役，又受邴田，煩擾之應。〇應，應對之應。"
                },
                {
                    "paragraph": "〇冬，十有二月，無駭卒。此展無駭也，何以不氏？",
                    "zhushu": "据公子彄卒氏公子。"
                },
                {
                    "paragraph": "疾始滅也，故終其身不氏。",
                    "zhushu": "嫌上貶主，起入爲滅，不爲疾始，故復爲疾始滅。終身貶之，足見上貶爲疾始滅。",
                    "type": 2
                },
                {
                    "paragraph": "九年，春，天王使南季來聘。〇三月癸酉，大雨震電。何以書？記異也。何異爾？不時也。",
                    "zhushu": "震雷電者，陽氣也。有聲名曰雷，無聲名曰電。周之三月，夏之正月，雨當水雪雜下，雷當聞於地中，其雉雊，電未可見，而大雨震電，此陽氣大失其節，猶隱公乆居位，不反於桓，失其宜也。日者，一日之中也。凡災異，一日者日，歷日者月，歷月者時，歷時者加自文爲異。發於九年者，陽數可以極，而不還國於桓之所致。〇震電，徒練反。雊，古豆反。見，賢徧反。"
                },
                {
                    "paragraph": "〇庚辰，大雨雪。何以書？記異也。何異爾？俶甚也。",
                    "zhushu": "俶，始怒也。始怒甚，猶大甚也。蓋師說以爲平地七尺雪者，盛隂之氣也。八日之間，先示隱公以不宜乆居位，而繼以盛隂之氣大怒，此桓將怒而弑隱公之象。〇雨，于付反。俶甚，天叔反，始也。大甚，音泰。"
                },
                {
                    "paragraph": "〇俠卒。俠者何？吾大夫之未命者也。",
                    "zhushu": "以無氏而卒之也。未命所以卒之者，賞疑從重。無氏者，少略也。〇俠卒，音恊，榖梁云“所俠”。少，詩照反。"
                },
                {
                    "paragraph": "○夏，城郎。〇秋，七月。〇冬，公㑹齊侯于邴。",
                    "zhushu": "〇于邴，左氏作“防”。",
                    "type": 2
                },
                {
                    "paragraph": "十年，春，王二月，公㑹齊侯、鄭伯于中丘。",
                    "zhushu": "月者，隱前爲鄭所獲，今始與相見，故危録内，明君子當犯而不校也。"
                },
                {
                    "paragraph": "○夏，翬帥師㑹齊人、鄭人，伐宋。此公子翬也，何以不稱公子？",
                    "zhushu": "据楚公子嬰齊貶後復稱公子。〇復，扶又反，又音服。"
                },
                {
                    "paragraph": "貶。曷爲貶？隱之罪人也，故終隱之篇貶也。",
                    "zhushu": "嫌上一貶可移於他事者，故終隱之篇貶之。明爲隱貶，所以起隱之罪人也。〇明爲，于僞反；下“先爲”同。"
                },
                {
                    "paragraph": "〇六月壬戌，公敗宋師于菅。",
                    "zhushu": "〇公敗，必邁反，凡臨佗曰敗，皆同此音。菅，古顔反。"
                },
                {
                    "paragraph": "辛未，取郜。",
                    "zhushu": "〇郜，古報反。"
                },
                {
                    "paragraph": "辛巳，取防。取邑不日，此何以日？",
                    "zhushu": "据取闞不日也。〇闞，苦暫反。"
                },
                {
                    "paragraph": "一月而再取也。",
                    "zhushu": "欲起一月而再取，故日。"
                },
                {
                    "paragraph": "何言乎一月而再取？",
                    "zhushu": "据取漷東田及沂西田，亦一月再取兩邑，不日。〇漷，火號反，又音郭。沂，魚依反。"
                },
                {
                    "paragraph": "甚之也。",
                    "zhushu": "甚魯因戰見利生事，利心數動。〇數，所角反。"
                },
                {
                    "paragraph": "内大惡諱，此其言甚之何？春秋録内而略外，於外大惡書，小惡不書；於内大惡諱，小惡書。",
                    "zhushu": "明取邑爲小惡，一月再取，小惡中甚者耳，故書也。於内大惡諱，於外大惡書者，明王者起，當先自正，内無大惡，然後乃可治諸夏大惡，因見臣子之義，當先爲君父諱大惡也。内小惡書，外小惡不書者，内有小惡，適可治諸夏大惡，未可治諸夏小惡，明當先自正，然後正人。小惡不諱者，罪薄恥輕。敗宋師日者，見結日偏戰也。不言戰者，託王於魯，故不以敵辭言之，所以彊王義也。〇見，賢徧反，下同。"
                },
                {
                    "paragraph": "○秋，宋人、衛人入鄭。〇宋人、蔡人、衛人伐載，鄭伯伐取之。其言伐取之何？",
                    "zhushu": "据國言滅，邑言取。又“徐人取舒”不言伐。"
                },
                {
                    "paragraph": "易也。其易奈何？因其力也。因誰之力？因宋人、蔡人、衛人之力也。",
                    "zhushu": "載屬爲上三國所伐，鄭伯無仁心，因其困而滅之。易君取邑，故言取。欲起其易，因上伐力，故同其文言伐，就上載言取之也。不月者，移惡上三國。〇易，以䜴反，下及注同。屬，音燭，適也。"
                },
                {
                    "paragraph": "〇冬，十月壬午，齊人、鄭人入盛。",
                    "zhushu": "日者，盛、魯同姓。於隱篇再見入者，明當憂録之。〇入盛，左氏作“郕”，後皆放此。",
                    "type": 2
                },
                {
                    "paragraph": "十有一年，春，滕侯、薛侯來朝。其言朝何？",
                    "zhushu": "据内言如。"
                },
                {
                    "paragraph": "諸侯來曰朝，大夫來曰聘。",
                    "zhushu": "傳言來者，解内外也。春秋王魯，王者無朝諸侯之義，故内適外言“如”，外適内言“朝聘”，所以别外尊内也。不言朝公者，禮，朝受之於大廟，與聘同義。○别，彼列反。"
                },
                {
                    "paragraph": "其兼言之何？",
                    "zhushu": "据鄧、榖來朝，不兼言朝。"
                },
                {
                    "paragraph": "微國也。",
                    "zhushu": "略小國也。稱侯者，春秋託隱公以爲始受命王，滕、薛先朝隱公，故襃之。已於儀父見法，復出滕、薛者，儀父盟功淺，滕、薛朝功大，宿與微者盟，功尤小，起行之當各有差也。滕序上者，春秋變周之文，從殷之質，質家親親，先封同姓。〇見法，賢徧反，年末注同。復出，扶又反，下文不復、注“故復”同。"
                },
                {
                    "paragraph": "○夏，五月，公㑹鄭伯于祁𥠖。",
                    "zhushu": "〇祁𥠖，祁音巨之反，又上之反。𥠖音力𠔃反，又力私反。左氏作“時來”。"
                },
                {
                    "paragraph": "○秋，七月壬午，公及齊侯、鄭伯入許。",
                    "zhushu": "日者，危録隱公也。爲弟守國，不尚推讓，數行不義，皇天降災，謟臣進謀，終不覺悟，又復搆怨入許，危亡之釁，外内並生，故危録之。○爲弟，于僞反；年末注同。數，所角反。釁，許靳反。"
                },
                {
                    "paragraph": "○冬，十有一月壬辰，公薨。何以不書葬？",
                    "zhushu": "据莊公書葬。"
                },
                {
                    "paragraph": "隱之也。何隱爾？弑也。",
                    "zhushu": "爲桓公所弑。〇弑，申志反，注及下並同。"
                },
                {
                    "paragraph": "弑則何以不書葬？",
                    "zhushu": "据桓公書葬。"
                },
                {
                    "paragraph": "春秋君弑，賊不討，不書葬，以爲無臣子也。",
                    "zhushu": "道春秋通例，與文、武異。"
                },
                {
                    "paragraph": "子沈子曰：“君弑，臣不討賊，非臣也；子不復讎，非子也。葬，生者之事也。春秋君弑，賊不討，不書葬，以爲不繫乎臣子也。”",
                    "zhushu": "子沈子，後師。明說此意者，明臣子不討賊當絶，君喪無所繫也。沈子稱子，冠氏上者，著其爲師也。不但言“子曰”者，辟孔子也。其不冠子者，他師也。〇冠氏，古亂反；下同。"
                },
                {
                    "paragraph": "公薨何以不地？",
                    "zhushu": "据莊公薨于路寢。"
                },
                {
                    "paragraph": "不忍言也。",
                    "zhushu": "不忍言其僵尸之處。〇僵，居良反。處，昌慮反。"
                },
                {
                    "paragraph": "隱何以無正月？",
                    "zhushu": "据六年輸平不月。"
                },
                {
                    "paragraph": "隱將讓乎桓，故不有其正月也。",
                    "zhushu": "嫌上諸成公意，適可見始讓，不能見終，故復爲終篇去正月，明隱終無有國之心，但桓疑而弑之。公薨，主書者爲臣子恩痛之，他國自從王者恩例録也。〇去，起吕反。"
                }
            ]
        },
        {
            "name": "桓公第二",
            "paragraphs": [
                {
                    "paragraph": "桓公第二",
                    "zhushu": "",
                    "type": 1
                },
                {
                    "paragraph": "元年，春，王正月，公即位。繼弑君不言即位，此其言即位何？",
                    "zhushu": "据莊公不言即位。〇繼弑，申志反。注皆同，二年放此。"
                },
                {
                    "paragraph": "如其意也。",
                    "zhushu": "弑君欲即位，故如其意，以著其惡。直而不顯，諱而不盈。桓本貴當立，所以爲篡者，隱權立，桓北面君事隱也。即者，就也。先謁宗廟，明繼祖也。還之朝，正君臣之位也。事畢而反，凶服焉。"
                },
                {
                    "paragraph": "○三月，公㑹鄭伯于垂。",
                    "zhushu": "桓公㑹皆月者，危之也。桓弑賢君，篡慈兄，專易朝宿之邑，無王而行，無仁義之心，與人交接，則有危也，故爲臣子憂之。不致之者，爲下去王，適足以起無王，未足以見無王罪之深淺，故復奪臣子辭，成誅文也。○爲下，于僞反，下“爲告”同。去，起吕反。見，賢徧反。故復，扶又反，下同。"
                },
                {
                    "paragraph": "○鄭伯以璧假許田。其言以璧假之何？",
                    "zhushu": "据實假不當持璧也。"
                },
                {
                    "paragraph": "易之也。易之則其言假之何？爲㳟也。",
                    "zhushu": "爲㳟孫之辭，使若暫假借之辭。○孫，音遜。"
                },
                {
                    "paragraph": "曷爲爲㳟？",
                    "zhushu": "据取邑不爲恭敬辭。"
                },
                {
                    "paragraph": "有天子存，則諸侯不得專地也。許田者何？",
                    "zhushu": "地皆不得專，而此獨爲恭辭，疑非凡邑，故更問之。"
                },
                {
                    "paragraph": "魯朝宿之邑也。諸侯時朝乎天子，天子之郊，諸侯皆有朝宿之邑焉。",
                    "zhushu": "時朝者，順四時而朝也。縁臣子之心，莫不欲朝朝莫夕。王者與諸侯别治，勢不得自專朝，故即位比年使大夫小聘，三年使上卿大聘，四年又使大夫小聘，五年一朝。王者亦貴得天下之歡心，以事其先王，因助祭以述其職，故分四方諸侯爲五部，部有四輩，輩主一時。孝經曰“四海之内，各以其職來助祭”，尚書曰“羣后四朝，敷奏以言，明試以功，車服以庸”是也。宿者，先誡之辭，古者天子邦畿千里，逺郊五百里，諸侯至逺郊，不敢便入，必先告至，由如他國至竟而假塗也。皆所以防未然，謹事上之敬也。王者以諸侯逺來朝，亦加殷勤之禮以接之。爲告至之須，當有所住止，故賜邑於逺郊，其實天子地，諸侯不得專也。桓公無尊事天子之心，專以朝宿之邑與鄭，背叛當誅，故深諱，使若暫假借之者。不舉假爲重，復舉上㑹者，方諱言許田，不舉㑹，無以起從魯假之也。○朝朝，上如字，下直遥反。莫，音暮。治，直吏反。背叛，音佩，凡“背叛”之𩔖皆放此。"
                },
                {
                    "paragraph": "此魯朝宿之邑也，則曷爲謂之許田？諱取周田也。諱取周田，則曷爲謂之許田？繫之許也。曷爲繫之許？近許也。此邑也，其稱田何？田多邑少稱田，邑多田少稱邑。",
                    "zhushu": "分别之者，古有分土，無分民，明當察民多少，課功德。○近，“附近”之近。别，彼列反。"
                },
                {
                    "paragraph": "〇夏，四月，丁未，公及鄭伯盟于越。",
                    "zhushu": "〇越，本亦作“粤”，音同。"
                },
                {
                    "paragraph": "〇秋，大水。何以書？記災也。",
                    "zhushu": "災傷二榖以上，書災也。經曰：秋，大水，無麥、苗。傳曰“待無麥，然後書無苗”是也。先是桓篡隱，百姓痛傷，悲哀之心旣蓄積，而復專易朝宿之邑，隂逆而與怨氣并之所致。〇以上，時掌反，凡言“以上”皆放此。蓄，勑六反。"
                },
                {
                    "paragraph": "○冬，十月。",
                    "zhushu": "",
                    "type": 2
                },
                {
                    "paragraph": "二年，春，王正月，戊申，宋督弑其君與夷及其大夫孔父。",
                    "zhushu": "賢者不名，故孔父稱字。督，未命之大夫，故國氏之。"
                },
                {
                    "paragraph": "及者何？",
                    "zhushu": "以公夫人言“及”，仲子微不得及君，上下大夫言“及”，知君尊亦不得及臣，故問之。"
                },
                {
                    "paragraph": "累也。",
                    "zhushu": "累，累從君而死，齊人語也。"
                },
                {
                    "paragraph": "弑君多矣，舍此無累者乎？曰：有，仇牧、荀息皆累也。舍仇牧、荀息無累者乎？曰：有。",
                    "zhushu": "叔仲惠伯是也。○舎此，音捨，下同。"
                },
                {
                    "paragraph": "有則此何以書？賢也。何賢乎孔父？",
                    "zhushu": "据叔仲惠伯不賢。"
                },
                {
                    "paragraph": "孔父可謂義形於色矣。",
                    "zhushu": "以稱字見先君死。〇見先，賢遍反，下“形見”“目見”“斥見”“見恩”並同；下悉薦反。"
                },
                {
                    "paragraph": "其義形於色奈何？督將弑殤公，孔父生而存，則殤公不可得而弑也，故於是先攻孔父之家。",
                    "zhushu": "大夫稱家父者，字也。禮，臣死，君字之。以君得字之，知先攻孔父之家。〇殤，式羊反。"
                },
                {
                    "paragraph": "殤公知孔父死，己必死，趨而救之，皆死焉。",
                    "zhushu": "趨，走也。傳道此者，明殤公知孔父賢而不能用，故致此禍。設使殤公不知孔父賢，焉知孔父死，己必死？設使魯莊公不知季子賢，焉知以病召之？皆患安存之時，則輕廢之急，然後思之，故常用不免。○死焉，於䖍反，注同。"
                },
                {
                    "paragraph": "孔父正色而立於朝，則人莫敢過而致難於其君者，孔父可謂義形於色矣。",
                    "zhushu": "内有其義，而外形見於顔色。孔子曰“君子正其衣冠，尊其瞻視，儼然人望而畏之”是也。重道義形於色者，君子樂道人之善。言及者，使上及其君，若附大國以名通，明當封爲附庸，不絶其祀，所以重社稷之臣也。督不氏者，起馮當國。不舉馮弑爲重者，繆公廢子而反國，得正，故爲之諱也。不得爲讓者，死乃反之，非所以全其讓意也。〇難，乃旦反。嚴，魚檢反，本又作“儼”。重，直用反。故爲，于僞反，傳“爲隱諱”，下注“不爲諱”“爲後”同。"
                },
                {
                    "paragraph": "〇滕子來朝。○三月，公㑹齊侯、陳侯、鄭伯于稷，以成宋亂。内大惡諱，此其目言之何？",
                    "zhushu": "目，見也。斥見其惡，言成宋亂。"
                },
                {
                    "paragraph": "逺也。所見異辭，所聞異辭，所傳聞異辭。",
                    "zhushu": "所以復發傳者，益師以臣見恩，此以君見恩，嫌義異也。所見之丗，臣子恩其君父尤厚，故多微辭是也；所聞之丗，恩王父少殺，故立煬宫不日，武宫日是也；所傳聞之丗，恩髙祖、曾祖又少殺，故子赤卒不日，子般卒日是也。〇傳聞，直專反，注“傳聞”及下注“傳之”皆同。以復，扶又反，下“反復”同。少殺，所介反，下同。煬，餘亮反，舊始鄣反。般，音班。"
                },
                {
                    "paragraph": "隱亦逺矣，曷爲爲隱諱？",
                    "zhushu": "据觀魚諱。"
                },
                {
                    "paragraph": "隱賢而桓賤也。",
                    "zhushu": "宋公馮與督共弑君而立，諸侯㑹於稷，欲共誅之，受賂便還，令宋亂遂成。桓公本亦弑隱而立，君子疾同𩔖相養，小人同惡相長，故賤不爲諱也。古者諸侯五國爲屬，屬有長；二屬爲連，連有帥；三連爲卒，卒有正；七卒爲州，州有伯也。州中有爲無道者，則長、帥、卒、正、伯當征之，不征則與同惡。當春秋時，天下散亂，保伍壞敗，雖不誅，不爲成亂。今責其成亂者，疾其受賂也。加“以”者，辟直成亂也。〇令，力呈反。相長，丁丈反，下同。帥，所𩔖反，下同。爲卒，子忽反，下皆同。"
                },
                {
                    "paragraph": "〇夏，四月，取郜大鼎于宋。此取之宋，其謂之郜鼎何？",
                    "zhushu": "据莒人伐𣏌取牟婁，後莒牟夷以牟婁來奔，不繫𣏌也。"
                },
                {
                    "paragraph": "器從名，",
                    "zhushu": "從本主名名之。"
                },
                {
                    "paragraph": "地從主人。",
                    "zhushu": "從後所屬主人。"
                },
                {
                    "paragraph": "器何以從名？地何以從主人？",
                    "zhushu": "据錯。"
                },
                {
                    "paragraph": "器之與人，非有即爾。",
                    "zhushu": "即，就也。若曰取，彼噐與此人異國物，凡人取異國物，非就有取之者，皆持以歸爲有，爲後不可分明，故正其本名。"
                },
                {
                    "paragraph": "宋始以不義取之，故謂之郜鼎。",
                    "zhushu": "宋始以不義取之，不應得，故正之，謂之郜鼎。如以義應得，當言取宋大鼎。郜本所以有大鼎者，周家以丗孝，天瑞之鼎，以助享祭。諸侯有丗孝者，天子亦作鼎以賜之。禮，祭天子九鼎，諸侯七，卿大夫五，元士三也。"
                },
                {
                    "paragraph": "至乎地之與人則不然，",
                    "zhushu": "凡取地，皆就有之，與噐異也。"
                },
                {
                    "paragraph": "俄而可以爲其有矣。",
                    "zhushu": "俄者，謂須臾之間，制得之頃也。諸侯土地各有封疆里數，今日取之，然後王者起興，滅國繼絶，丗反取邑，不嫌不明，故卒可使以爲其有，不復追録繫本主。〇疆，居良反。"
                },
                {
                    "paragraph": "然則爲取，可以爲其有乎？",
                    "zhushu": "爲取，恣意辭也。弟子未解，故云爾。〇解，音蟹。"
                },
                {
                    "paragraph": "曰：否。何者？",
                    "zhushu": "何者，將設事𩔖之辭。"
                },
                {
                    "paragraph": "若楚王之妻媦，無時焉可也。",
                    "zhushu": "媦，妹也。引此爲喻者，明其終不可名有也。經不正者，從可知，省文也。〇媦，音胃，妹也。"
                },
                {
                    "paragraph": "戊申，納于大廟。何以書？譏。何譏爾？遂亂受賂，納于大廟，非禮也。",
                    "zhushu": "納者，入辭也。周公稱大廟，所以必有廟者，縁生時有宫室也。孝子三年喪畢，思念其親，故爲之立宗廟，以鬼享之。廟之爲言貌也，思想儀貌而事之，故曰：“齊之日，思其居處，思其𥬇語，思其志意，思其所樂，思其所嗜。祭之日，入室，僾然必有見乎其位；周旋出入，肅然必有聞乎其容聲；出戸而聽，慨然必有聞乎其嘆息之聲。”孝子之至也。質家右宗廟，上親親；文家右社稷，尚尊尊。○大廟，音泰，下及注同。嗜，市志反。僾，音愛，又烏改反。慨，苦愛反。"
                },
                {
                    "paragraph": "秋，七月，紀侯來朝。",
                    "zhushu": "稱侯者，天子將娶於紀，與之奉宗廟，傳之無窮，重莫大焉，故封之百里。月者，明當尊而不臣，所以廣孝敬。蓋以爲天子得娶庶人女，以其得專封也。"
                },
                {
                    "paragraph": "〇蔡侯、鄭伯㑹于鄧。離不言㑹，此其言㑹何？",
                    "zhushu": "据齊侯、鄭伯如紀。二國㑹曰離。二人議，各是其所是，非其所非，所道不同，不能決事，定是非，立善惡，不足采取，故謂之離㑹。"
                },
                {
                    "paragraph": "蓋鄧與㑹爾。",
                    "zhushu": "時因鄧都得與鄧㑹。自三國以上言㑹者，重其少從多也。能決事，定是非，立善惡。尚書曰：“三人議，則從二人之言。”蓋取諸此。〇與㑹，音預。"
                },
                {
                    "paragraph": "〇九月，入𣏌。〇公及戎盟于唐。",
                    "zhushu": "不日者，戎怨隱不反國，善桓能自復，翕然相親信。"
                },
                {
                    "paragraph": "〇冬，公至自唐。",
                    "zhushu": "致者，君子疾賢者失其所，不肖者反以相親榮，故與隱相違也。明前隱與戎盟，雖不信，猶可安也。今桓與戎盟，雖信，猶可危也，所以深抑小人也。凡致者，臣子喜其君父脫危而至。",
                    "type": 2
                },
                {
                    "paragraph": "三年，春，正月，公㑹齊侯于嬴。",
                    "zhushu": "無王者，以見桓公無王而行也。二年有王者，見始也；十年有王者，數之終也；十八年有王者，桓公之終也。明終始有王，桓公無之爾。不就元年見始者，未無王也。二月非周之正月，所以復去之者，明春秋之道亦通於三王，非主假周以爲漢制而已。○嬴，音盈。以見，賢徧反，下并年末“以見”同。復，扶又反，下同。去，起吕反。"
                },
                {
                    "paragraph": "〇夏，齊侯、衛侯胥命于蒲。胥命者何？相命也。",
                    "zhushu": "胥，相也。時盟不歃血，但以命相誓。〇歃，本又作“歃”，所洽反，又所甲反。"
                },
                {
                    "paragraph": "何言乎相命？",
                    "zhushu": "据盟亦相命，不道也。"
                },
                {
                    "paragraph": "近正也。",
                    "zhushu": "以不言盟也。〇近正，“附近”之近，下及注同。"
                },
                {
                    "paragraph": "此其爲近正奈何？古者不盟，結言而退。",
                    "zhushu": "善其近正，似於古而不相背，故書以撥亂也。〇背，音佩。"
                },
                {
                    "paragraph": "○六月，公㑹紀侯于盛。",
                    "zhushu": "○盛，音成。"
                },
                {
                    "paragraph": "○秋，七月，壬辰，朔，日有食之，旣。旣者何？盡也。",
                    "zhushu": "光明滅盡也。是後，楚滅鄧、榖，上僭稱王，故尤甚也。楚滅鄧、榖不書者，後治夷狄。"
                },
                {
                    "paragraph": "〇公子翬如齊逆女。○九月，齊侯送姜氏于讙。何以書？譏。何譏爾？諸侯越竟送女，非禮也。",
                    "zhushu": "以言姜氏也。禮，送女，父母不下堂，姑姊妹不出門。○讙，呼官反。"
                },
                {
                    "paragraph": "此入國矣，何以不稱夫人？",
                    "zhushu": "据讙魯地。"
                },
                {
                    "paragraph": "自我言齊，",
                    "zhushu": "恕己以及人也。"
                },
                {
                    "paragraph": "父母之於子，雖爲鄰國夫人，猶曰吾姜氏。",
                    "zhushu": "所以崇父子之親，從父母辭。不言“孟姜”言“姜氏”者，從魯辭，起魯地。"
                },
                {
                    "paragraph": "〇公㑹齊侯于讙。夫人姜氏至自齊。翬何以不致？",
                    "zhushu": "据“遂以夫人婦姜至自齊”致。"
                },
                {
                    "paragraph": "得見乎公矣。",
                    "zhushu": "本所以致夫人者，公不親迎，有危也。翬當井致者，翬親迎，重在翬也。上㑹讙時，夫人以得見公，得禮失禮在公，不復在翬，故不復致。不就讙上致者，婦人危重，故据都城乃致也。月者，爲夫人至例危重之。〇親迎，魚敬反，下同。爲夫，于僞反，下同。"
                },
                {
                    "paragraph": "○冬，齊侯使其弟年來聘。○有年。有年何以書？",
                    "zhushu": "方分别問“大有年”，故不但言“何以書”。〇别，彼列反。"
                },
                {
                    "paragraph": "以喜書也。大有年，何以書？亦以喜書也。此其曰有年何？僅有年也。",
                    "zhushu": "僅，猶劣也，謂五榖多少皆有，不能大成熟。○僅，其靳反，劣也。"
                },
                {
                    "paragraph": "彼其曰大有年何？",
                    "zhushu": "問宣十六年也。"
                },
                {
                    "paragraph": "大豐年也。",
                    "zhushu": "謂五榖皆大熟成。"
                },
                {
                    "paragraph": "僅有年亦足以當喜乎？恃有年也。",
                    "zhushu": "恃，賴也。若桓公之行，諸侯所當誅，百姓所當叛，而又元年大水，二年耗減，民人將去，國喪無日，賴得五榖皆有，使百姓安土樂業，故喜而書之，所以見不肖之君爲國尤危，又明爲國家者不可不有年。○行，下孟反。耗減，呼報反；下佳斬反。喪，息浪反。",
                    "type": 2
                },
                {
                    "paragraph": "四年，春，正月，公狩于郎。狩者何？田狩也。",
                    "zhushu": "田者，蒐狩之揔名也。古者肉食，衣皮服，捕禽獸，故謂之田。取獸于田，故曰狩。易曰：“結繩罔以田魚。”○狩，手又反，冬獵也。"
                },
                {
                    "paragraph": "春曰苗，",
                    "zhushu": "苗，毛也，明當見物取未懷任者。"
                },
                {
                    "paragraph": "秋曰蒐，",
                    "zhushu": "蒐，簡擇也，簡擇㓜稚，取其大者。○曰廋，本又作“搜”，亦作“蒐”，所求反，簡擇也。"
                },
                {
                    "paragraph": "冬曰狩。",
                    "zhushu": "狩，猶獸也，冬時禽獸長大，遭獸可取。不以夏田者，春秋制也，以爲飛鳥未去於巢，走獸未離於穴，恐傷害於㓜稚，故於苑囿中取之。○長大，丁丈反，年末同。離，力智反。囿，音又。"
                },
                {
                    "paragraph": "常事不書，此何以書？譏。何譏爾？逺也。",
                    "zhushu": "以其地逺。禮，諸侯田狩不過郊。"
                },
                {
                    "paragraph": "諸侯曷爲必田狩？",
                    "zhushu": "据有囿也。"
                },
                {
                    "paragraph": "一曰乾豆，",
                    "zhushu": "一者，第一之殺也。自左膘射之，逹於右髃，中心，死疾鮮絜，故乾而豆之中，薦於宗廟。豆，祭器名，狀如鐙，天子二十有六，諸公十有六，諸侯十有二，卿上大夫八，下大夫六，士二。○左膘，毗小反，又扶了反，三蒼云“小腹兩邊肉”，說文云“脅後髀前肉”。射之，食亦反，下同。右髃，本又作“腢”，魚俱反，又五苟反，說文云“肩前也”，字林云“肩前兩乳骨也，五口反”。中心，丁仲反，下同。鐙，都鄧反，又音登。"
                },
                {
                    "paragraph": "二曰賔客，",
                    "zhushu": "二者，第二之殺也。自左膘射之，逹於右脾，逺心，死難，故以爲賔客。〇逺，于萬反。"
                },
                {
                    "paragraph": "三曰充君之庖。",
                    "zhushu": "充，備也。庖，厨也。三者，第三之殺也。自左膘射之，逹于右䯚，中膓𦝩，汚泡，死遟，故以充君之庖厨。已有三牲，必田狩者，孝子之意，以爲己之所養，不如天地自然之牲逸豫肥美。禽獸多則傷五榖，因習兵事，又不空設，故因以捕禽獸，所以共承宗廟，示不忘武備，又因以爲田除害。狩例時，此月者，譏不時也。周之正月，夏之十一月，陽氣始施，烏獸懷任，草木萌牙，非所以養微。○庖，歩苞反。左脾，方爾反，又歩啓反，股外也，本又作“膘”。右䯚，羊紹反，字林子小反，一本作“胘”，音賢。泡，普交反，又百交反。捕，音歩，本又作“搏”，音博，又音付。共，音恭。爲田，于僞反，下皆同。"
                },
                {
                    "paragraph": "夏，天王使宰渠伯糾來聘。宰渠伯糾者何？天子之大夫也。其稱宰渠伯糾何？",
                    "zhushu": "据劉卷卒，氏采，不名且字。〇糾，居黝反。氏采，七代反，後放此。"
                },
                {
                    "paragraph": "下大夫也。",
                    "zhushu": "天子下大夫，繫官氏名且字。繫官者，卑不得專官事也。稱伯者，上敬老也。上敬老則民益孝，上尊齒則民益弟。是以王者以父事三老，兄事五更，食之於辟雝，天子親袒而割牲，執醬而饋，執爵而酳，冕而揔干，率民之至也。先王之所以治天下者有五：貴有徳，爲其近於道也；貴臣，爲其近於君也；貴老，爲其近於父也；敬長，爲其近於兄也；慈㓜，爲其近於子弟也。禮，君於臣而不名者有五：諸父兄不名，經曰“王札子”是也，詩曰“王謂叔父”是也；上大夫不名，“祭伯”是也；盛徳之士不名，“叔𦙝”是也；老臣不名，“宰渠伯糾”是也。下去二時者，桓公無王而行，天子不能誅，反下聘之，故爲貶，見其罪，明不宜。〇弟，大計反。更，音庚。食，音嗣。辟，必亦反。袒，音但。饋，其愧反。酳，以刃反，又士刃反。其近，“附近”之近，下同。札，側八反。𦙝，許乙反。去，起吕反。見，賢偏反。",
                    "type": 2
                },
                {
                    "paragraph": "五年，春，正月，甲戌，己丑，陳侯鮑卒。曷爲以二日卒之？㤜也。",
                    "zhushu": "㤜者，狂也，齊人語。〇㤜，呼述反，狂也，齊人語。"
                },
                {
                    "paragraph": "甲戌之日亡，己丑之日死而得，君子疑焉，故以二日卒之也。",
                    "zhushu": "君子，謂孔子也。以二日卒之者，闕疑。"
                },
                {
                    "paragraph": "〇夏，齊侯、鄭伯如紀。外相如不書，此何以書？",
                    "zhushu": "据蔡侯東國卒于楚不言如也。"
                },
                {
                    "paragraph": "離不言㑹也。",
                    "zhushu": "時，紀不與㑹，故略言如也。春秋始録内小惡，書内離會；略外小惡，不書外離㑹。至所聞之丗，著治升平，内諸夏而詳録之，乃書外離㑹。嫌外離㑹常書，故變文見意，以别嫌明疑。〇與，音預。治，直吏反。見意，賢徧反，下文注並同。别，彼列反。"
                },
                {
                    "paragraph": "○天王使仍叔之子來聘。仍叔之子者何？天子之大夫也。其稱仍叔之子何？",
                    "zhushu": "据宰渠氏官，武氏子不稱字，又不加之，尹氏不稱子。"
                },
                {
                    "paragraph": "譏。何譏爾？譏父老，子代從政也。",
                    "zhushu": "禮，七十縣車致仕。不言氏者，起父在也。加之者，起子辟一人。〇縣，音𤣥。"
                },
                {
                    "paragraph": "〇葬陳桓公。",
                    "zhushu": "不月者，責臣子也。知君父有疾，當營衛不謹而失之也。傳曰：“葬，生者之事。”"
                },
                {
                    "paragraph": "○城祝丘。○秋，蔡人、衛人、陳人從王伐鄭。其言從王伐鄭何？",
                    "zhushu": "据河陽舉“王狩”，别出“朝”文，文不連“王”，王師不道所加。○從王，如字，又才用反，下及注同。"
                },
                {
                    "paragraph": "從王，正也。",
                    "zhushu": "美其得正義也，故以從王征伐録之。蓋起時天子微弱，諸侯背叛，莫肯從王者征伐，以善三國之君獨能尊天子死節。稱人者，刺王者也。天下之君，海内之主，當秉綱撮要，而親自用兵，故見其微弱。僅能從微者，不能從諸侯，猶莒稱人，則從不疑也。不使王者首兵者，本不爲王舉也，知實諸侯者，以美得正。〇撮，七活反。不爲，于僞反，下“所爲”“與爲六年”同。"
                },
                {
                    "paragraph": "〇大雩。大雩者何？旱祭也。",
                    "zhushu": "雩，旱請雨祭名。不解大者，祭言大雩，大旱可知也。君親之南郊，以六事謝過，自責曰：“政不一與？民失職與？宫室禜與？婦謁盛與？苞苴行與？讒夫倡與？”使童男女各八人舞而呼雩，故謂之雩。不地者，常地也。○一與，音餘，下同。苴，子餘反。"
                },
                {
                    "paragraph": "然則何以不言旱？",
                    "zhushu": "据日食鼔用牲于社。"
                },
                {
                    "paragraph": "言雩，則旱見；言旱，則雩不見。",
                    "zhushu": "從可知，故省文也。日食獨不省文者，與大水同禮，若但言鼔用牲，則不知其所爲。必見雩者，善其能戒懼天災，應變求雨，憂民之急也。〇應，“應對”之應，下同。"
                },
                {
                    "paragraph": "何以書？記災也。",
                    "zhushu": "旱者，政教不施之應。先是，桓公無王行，比爲天子所聘，得志益驕，去國逺狩，大城祝丘，故致此旱。"
                },
                {
                    "paragraph": "〇𧑄。何以書？記災也。",
                    "zhushu": "𧑄者，煩擾之所生，與上旱同說。○𧑄，音終，本亦作𧑸，說文𧑸或螽字。"
                },
                {
                    "paragraph": "○冬，州公如曹。外相如不書，此何以書？過我也。",
                    "zhushu": "爲六年化我張本也。傳：“不言化我者，張本非再化也。”稱公者，申其尊，起其慢，責無禮。○過，古禾反，又古卧反。",
                    "type": 2
                },
                {
                    "paragraph": "六年，春，正月，寔來。寔來者何？猶曰是人來也。",
                    "zhushu": "猶曰是人來，不録何等人之辭。〇寔，市力反。"
                },
                {
                    "paragraph": "孰謂？謂州公也。",
                    "zhushu": "以上如曹書。"
                },
                {
                    "paragraph": "曷爲謂之寔來？慢之也。曷爲慢之？",
                    "zhushu": "据葵丘之盟日。"
                },
                {
                    "paragraph": "化我也。",
                    "zhushu": "行過無禮謂之化，齊人語也。諸侯相過，至竟必假塗，入都必朝，所以崇禮讓，絶慢易，戒不虞也。今州公過魯都不朝魯，是慢之爲惡，故書“寔來”，見其義也。月者，危録之。無禮之人，不可備責之。〇易，以䜴反。見其，賢徧反，下“見無正”同。"
                },
                {
                    "paragraph": "○夏，四月，公㑹紀侯于成。〇秋，八月，壬午，大閱。大閱者何？簡車徒也。",
                    "zhushu": "大簡，閱兵車，使可任用而習之。〇閱，音恱。任，音壬。"
                },
                {
                    "paragraph": "何以書？蓋以罕書也。",
                    "zhushu": "空，希也。孔子曰：“以不教民戰，是謂棄之。”故比年簡徒謂之蒐，三年簡車謂之大閱，五年大簡車徒謂之大蒐。存不忘亡，安不忘危。不地者，常地也。蒐例時，此日者，桓旣無文德，又忽忘武備，故尤危録。"
                },
                {
                    "paragraph": "〇蔡人殺陳佗。陳佗者何？陳君也。",
                    "zhushu": "以躍卒，不書葬也。○佗，大阿反。"
                },
                {
                    "paragraph": "陳君則曷爲謂之陳佗？",
                    "zhushu": "据殺蔡侯般，不言蔡般。〇侯般，音班。"
                },
                {
                    "paragraph": "絶也。",
                    "zhushu": "絶者，國當絶。"
                },
                {
                    "paragraph": "曷爲絶之？",
                    "zhushu": "据戕鄫子不絶。〇戕，在良反。鄫，才陵反。"
                },
                {
                    "paragraph": "賤也。其賤奈何？外淫也。惡乎淫？",
                    "zhushu": "惡乎，猶於何也。〇惡，音烏。烏乎，猶於何也，注同。"
                },
                {
                    "paragraph": "淫于蔡，蔡人殺之。",
                    "zhushu": "蔡稱人者，與使得討之，故從討賊辭也。賤而去其爵者，起其見卑賤，猶律文立子姦母，見乃得殺之也。不日不書葬者，從賤文。〇去，起吕反。"
                },
                {
                    "paragraph": "〇九月，丁卯，子同生。子同生者孰謂？謂莊公也。",
                    "zhushu": "以夫人言，同非吾子。〇嚴公，音莊，本亦作“莊”。案：後漢諱莊，改爲“嚴”。"
                },
                {
                    "paragraph": "何言乎子同生？",
                    "zhushu": "据君存稱丗子，子般不言生。"
                },
                {
                    "paragraph": "喜有正也。",
                    "zhushu": "喜國有正嗣。"
                },
                {
                    "paragraph": "未有言喜有正者，此其言喜有正何？乆無正也。子公羊子曰：“其諸以病桓與？”",
                    "zhushu": "其諸，辭也。本所以書莊公生者，感隱、桓之禍生於無正，故喜有正。而不以丗子正稱書者，明欲以正見無正，疾惡桓公。日者，喜録之。禮，生與來日，死與往日，各取其所見日也。禮，丗子生三日，卜士負之寢門外，以桑狐蓬矢射天地四方，明當有天地四方之事。三月，君名之，大夫負朝于廟，以名徧告之。〇桓與，音餘。稱，尺證反。惡，烏路反。射，食亦反。徧，音遍。"
                },
                {
                    "paragraph": "○冬，紀侯來朝。",
                    "zhushu": "朝聘例時。",
                    "type": 2
                },
                {
                    "paragraph": "七年，春，二月，己亥，焚咸丘。焚之者何？樵之也。",
                    "zhushu": "樵，薪也。以樵燒之，故因謂之樵之。樵之，齊人語。○樵，似遥反，薪也。"
                },
                {
                    "paragraph": "樵之者何？以火攻也。何言乎以火攻？",
                    "zhushu": "据戰伐不道所用兵。○攻，音貢，又如字，下同。"
                },
                {
                    "paragraph": "疾始以火攻也。",
                    "zhushu": "征伐之道，不過用兵，服則可以退，不服則可以進。火之盛炎，水之盛衝，雖欲服罪，不可復禁，故疾其暴而不仁也。傳不託始者，前此未有，無所託也。〇復，扶又反。"
                },
                {
                    "paragraph": "咸丘者何？邾婁之邑也。曷爲不繫乎邾婁？",
                    "zhushu": "据郱、鄑、郚繫紀。〇郱，歩丁反。鄑，子斯反，一音晉。郚，音吾。"
                },
                {
                    "paragraph": "國之也。",
                    "zhushu": "欲使如國，故無所繫。加之者，辟寔國也。"
                },
                {
                    "paragraph": "曷爲國之？",
                    "zhushu": "据郱、鄑、郚不國。"
                },
                {
                    "paragraph": "君存焉爾。",
                    "zhushu": "所以起邾婁君在咸丘邑，明臣子當赴其難，與在國等也。日者，重録以火攻也。〇難，乃旦反。"
                },
                {
                    "paragraph": "〇夏，榖伯綏來朝，鄧侯吾離來朝。皆何以名？",
                    "zhushu": "据滕、薛不名也。"
                },
                {
                    "paragraph": "失地之君也。其稱侯朝何？",
                    "zhushu": "据以賤也。"
                },
                {
                    "paragraph": "貴者無後，待之以初也。",
                    "zhushu": "榖、鄧本與魯同貴爲諸侯，今失爵亡土來朝，託寄也，義不可卑，故明當待之如初，所謂“故舊不遺，則民不偷”。無後者，施於所奔國也。獨妻得配夫，託衣食於公家，子孫當受田而耕，故云爾。下去二時者，桓公以火攻人君，故貶，明大惡。不月者，失地君朝，惡人輕也。名者，見不丗也。〇不偷，他侯反，本又作“偷”。去，起吕反。見，賢徧反。",
                    "type": 2
                },
                {
                    "paragraph": "八年，春，正月，己卯，烝。烝者何？冬祭也。春曰祠，",
                    "zhushu": "薦尚韭、𡖉。祠，猶食也，猶繼嗣也。春物始生，孝子思親，繼嗣而食之，故曰祠，因以别死生。〇烝，之承反，冬祭也。祠，嗣絲反。𡖉，力管反。猶食，音飼，下同。别，彼列反。"
                },
                {
                    "paragraph": "夏曰礿，",
                    "zhushu": "薦尚麥、苗。麥始熟可礿，故曰礿。〇礿，予若反，本又作“禴”，同。"
                },
                {
                    "paragraph": "秋曰甞，",
                    "zhushu": "薦尚黍、肫。甞者，先辭也。秋榖成者非一，黍先熟，可得薦，故曰甞。"
                },
                {
                    "paragraph": "冬曰烝。",
                    "zhushu": "薦尚稻、鴈。烝，衆也，氣盛貌。冬，萬物畢成，所薦衆多，芬芳備具，故曰烝。無牲而祭謂之薦。天子四祭四薦，諸侯二祭三薦，大夫、士再祭再薦。祭於室，求之於幽；祭於堂，求之於明；祭於祊，求之於逺。皆孝子博求之意也。大夫求諸明，士求諸幽，尊卑之差也。殷人先求諸明，周人先求諸幽，質文之義也。禮，天子、諸侯、卿、大夫，牛羊豕凡三牲，曰大牢；天子元士、諸侯之卿、大夫，羊豕凡二牲，曰少牢；諸侯之士特豕。天子之牲角握，諸侯角尺，卿大夫索牛。〇祊，必庚反。少，詩照反。索，所百反。"
                },
                {
                    "paragraph": "常事不書，此何以書？譏。何譏爾？譏亟也。",
                    "zhushu": "亟，數也。屬十二月已烝，今復烝也。不異烝祭名，而言“烝”者，取冬祭所薦衆多，可以包四時之物。○亟，去兾反，數也，注及下同。數，所角反。屬十，音燭，下同。今復，抶又反，下同。"
                },
                {
                    "paragraph": "亟則黷，黷則不敬。",
                    "zhushu": "黷，渫黷也。〇黷，徒木反。渫，息列反。"
                },
                {
                    "paragraph": "君子之祭也，敬而不黷。",
                    "zhushu": "君子生則敬養，死則敬享。故將祭，宫室旣脩，牆屋旣繕，百物旣備，序其禮樂，具其百官，散齊七日，致齊三日，夫婦齊戒沐浴，盛服。君牽牲，夫人奠酒；君親獻尸，夫人薦豆。卿大夫相君，命婦相夫人。洞洞乎，屬屬乎，如弗勝，如將失之。濟濟乎，致其敬也；愉愉乎，盡其忠也；勿勿乎，其欲饗之也。文王之祭，事死如事生，孝子之至也。〇養，餘亮反。散齊，素旦反；下側皆反。相君，息亮反，下同。洞洞，大董反。勝，音升。濟濟，子禮反，又似兮反。愉愉，羊朱反。勿勿，如字。"
                },
                {
                    "paragraph": "䟽則怠，怠則忘。",
                    "zhushu": "怠，解。〇䟽，音踈，下注同。解，古賣反。"
                },
                {
                    "paragraph": "士不及兹四者，則冬不裘，夏不葛。",
                    "zhushu": "禮本下爲士制。兹，此也。四者，四時祭也。䟽數之節，靡所折中，是故君子合諸天道，感四時物而思親也，祭必於夏之孟月者，取其見新物之月也。裘葛者，禦寒暑之美服。士有公事，不得及此四時祭者，則不敢美其衣服，蓋思念親之至也。故孔子曰：“吾不與祭，如不祭。”○折中，之設反，下丁仲反。御寒，魚吕反，又如字。不與，音預。"
                },
                {
                    "paragraph": "〇天王使家父來聘。",
                    "zhushu": "家，采地。父，字也。天子中大夫氏采，故稱字，不稱伯仲也。"
                },
                {
                    "paragraph": "〇夏，五月，丁丑，烝。何以書？譏亟也。",
                    "zhushu": "與上祀同爲亟也。"
                },
                {
                    "paragraph": "〇秋，伐邾婁。〇冬，十月，雨雪。何以書？記異也。何異爾？不時也。",
                    "zhushu": "周之十月，夏之八月，未當雨雪，此隂氣大盛，兵象也。是後有郎師、龍門之戰，㳅血尤深。〇雨雪，于付反。㳅，古“流”字。"
                },
                {
                    "paragraph": "〇祭公來，遂逆王后于紀。祭公者何？天子之三公也。",
                    "zhushu": "天子置三公、九卿、二十七大夫、八十一元士，凡百二十官，下應十二子。祭者，采也。天子三公，氏采稱爵。〇祭公，側介反，後“祭仲”“祭叔”放此。應，“應對”之應。"
                },
                {
                    "paragraph": "何以不稱使？",
                    "zhushu": "据宰周公稱使。"
                },
                {
                    "paragraph": "㛰禮不稱主人。",
                    "zhushu": "時，王者有母也。"
                },
                {
                    "paragraph": "遂者何？生事也。",
                    "zhushu": "生，猶造也，專事之辭。"
                },
                {
                    "paragraph": "大夫無遂事，此其言遂何？",
                    "zhushu": "据待君命，然後卒大夫也。"
                },
                {
                    "paragraph": "成使乎我也。",
                    "zhushu": "以上來無事，知遂成使于我。〇成使，所吏反，注及下“成使”同。"
                },
                {
                    "paragraph": "其成使乎我奈何？使我爲媒，可則因用是往逆矣。",
                    "zhushu": "㛰禮成於五：先納采、問名、納吉、納徴、請期，然後親迎。時，王者遣祭公來，使魯爲媒，可則因用魯往迎之，不復成禮。疾王者不重妃匹，逆天下之母，若逆婢妾，將謂海内何哉？故譏之。不言如紀者，辟有外文。〇媒，亡盃反。請期，音情，又七井反。迎，魚敬反。妃匹，音配，絶句。"
                },
                {
                    "paragraph": "女在其國稱女，此其稱王后何？王者無外，其辭成矣。",
                    "zhushu": "",
                    "type": 2
                },
                {
                    "paragraph": "九年，春，紀季姜歸于京師。其辭成矣，則其稱紀季姜何？自我言紀。父母之於子，雖爲天王后，猶曰吾季姜。",
                    "zhushu": "明子尊不加於父母。"
                },
                {
                    "paragraph": "京師者何？天子之居也。",
                    "zhushu": "以季姜言歸。"
                },
                {
                    "paragraph": "京者何？大也。師者何？衆也。天子之居，必以衆大之辭言之。",
                    "zhushu": "地方千里，周城千雉，宫室官府，制度廣大，四方各以其職來貢，莫不備具。所以必自有地者，治自近始，故據土與諸侯分職而聽其政焉，即春秋所謂“内治其國”也。書“季姜歸”者，明魯爲媒，當有送迎之禮。〇治自，直吏反。"
                },
                {
                    "paragraph": "○夏，四月。○秋，七月。○冬，曹伯使其丗子射姑來朝。諸侯來曰朝，此丗子也，其言朝何？",
                    "zhushu": "据臣子一例當言聘。〇射，音亦。"
                },
                {
                    "paragraph": "春秋有譏父老子代從政者，則未知其在齊與？曹與？",
                    "zhushu": "在齊者，丗子光也。時，曹伯年老有疾，使丗子行聘禮，恐卑，故使自代朝。雖非禮，有尊厚魯之心。傳見下卒葬詳録，故序經意依違之也。小國無大夫，所以書者，重惡丗子之不孝甚。〇齊與，音餘，絶句，下同。惡，或烏路反。",
                    "type": 2
                },
                {
                    "paragraph": "十年，春，王正月，庚申，曹伯終生卒。〇夏，五月，葬曹桓公。",
                    "zhushu": "小國始卒，當卒月葬時，而卒日葬月者，曹伯年老，使丗子來朝，春秋敬老重恩，故爲魯恩録之尤深。"
                },
                {
                    "paragraph": "○秋，公㑹衛侯于桃丘，弗遇。㑹者何？期辭也。其言弗遇何？公不見要也。",
                    "zhushu": "時實桓公欲要見衛侯，衛侯不肯見，公以非禮動，見拒有恥，故諱使若㑹而不相遇。言弗遇者，起公要之也。弗者，不之深也，起公見拒深。傳言公不要見者，順經諱文。〇見要，一遥反，注同。"
                },
                {
                    "paragraph": "〇冬，十有二月，丙午，齊侯、衛侯、鄭伯來戰于郎。郎者何？吾近邑也。",
                    "zhushu": "以言來也。"
                },
                {
                    "paragraph": "吾近邑，則其言來戰于郎何？",
                    "zhushu": "据齊師、宋師次于郎不言來，公敗宋師不言戰，龍門之戰，不舉地也。"
                },
                {
                    "paragraph": "近也。惡乎近？近乎圍也。",
                    "zhushu": "地而言來者，明近都城，幾與圍無異。不辭戰者，從下說可知。〇惡，音烏。明近，“附近”之近。幾，音祈。"
                },
                {
                    "paragraph": "此偏戰也，何以不言師敗績？",
                    "zhushu": "据十三年師敗績。偏，一面也。結日定地，各居一面，鳴鼔而戰，不相詐。"
                },
                {
                    "paragraph": "内不言戰，言戰乃敗矣。",
                    "zhushu": "春秋託王於魯。戰者，敵文也。王者兵不與諸侯敵，戰乃其已敗之文，故不復言師敗績。魯不復出主名者，兵近都城，明舉國無大小，當戮力拒之。○不復，扶又反，下同。戮，音六，又力彫反，字亦作“勠”。",
                    "type": 2
                },
                {
                    "paragraph": "十有一年，春，正月，齊人、衛人、鄭人盟于惡曹。",
                    "zhushu": "月者，桓公行惡，諸侯所當誅，屬上三國來戰于郎，今復使微者盟，故爲魯懼，危録之。〇行，下孟反。屬，音燭。今復，扶又反，下“故復”同。爲，于僞反。"
                },
                {
                    "paragraph": "○夏，五月，癸未，鄭伯寤生卒。",
                    "zhushu": "○寤，吾故反。"
                },
                {
                    "paragraph": "〇秋，七月，葬鄭莊公。",
                    "zhushu": "莊公殺叚，所以書葬者，叚當國，本當從討賊辭，不得與殺大夫同例。"
                },
                {
                    "paragraph": "九月，宋人執鄭祭仲。祭仲者何？鄭相也。",
                    "zhushu": "不言大夫者，欲見持國重。〇相，息亮反。見，賢徧反，下同。"
                },
                {
                    "paragraph": "何以不名？賢也。何賢乎祭仲？",
                    "zhushu": "据身執君出，不能防難。〇防難，乃旦反，下同。"
                },
                {
                    "paragraph": "以爲知權也。",
                    "zhushu": "權者，稱也，所以别輕重，喻祭仲知國重君輕。君子以存國，除逐君之罪，雖不能防其難，罪不足而功有餘，故得爲賢也。不引度量者，取其平實以無私。〇稱，尺證反。别，彼列反。"
                },
                {
                    "paragraph": "其爲知權奈何？古者鄭國處于留，先鄭伯有善于鄶公者，通乎夫人，以取其國，而遷鄭焉，",
                    "zhushu": "遷鄭都於鄶也。〇鄶，古外反。"
                },
                {
                    "paragraph": "而野留。",
                    "zhushu": "野，鄙也。傳本上事者，解宋所以得執祭仲，因以爲戒。"
                },
                {
                    "paragraph": "莊公死，已葬，祭仲將往省于留，塗出于宋。宋人執之，",
                    "zhushu": "宋人，宋莊公也。"
                },
                {
                    "paragraph": "謂之曰：“爲我出忽而立突。”",
                    "zhushu": "突，宋外甥。〇爲，于僞反，下注“爲突”“非能爲突”“爲賂”“爲突歸”“爲承”同。"
                },
                {
                    "paragraph": "祭仲不從其言，則君必死，國必亡；",
                    "zhushu": "祭仲死，而忽旋爲突所驅逐而出奔。經不書忽奔，見微弱甚。是時，宋強而鄭弱，祭仲探宋莊公本弑君而立，非能爲突，將以爲賂動，守死不聽，令自入，見國無拒難者，必乗便將滅鄭，故深慮其大者也。〇令自，力呈反，下同。便，婢面反。"
                },
                {
                    "paragraph": "從其言，則君可以生易死，國可以存易亡。少遼緩之，",
                    "zhushu": "宋當從突求賂，鄭守正不與，則突外乖於宋，内不行於臣下。遼，假緩之。"
                },
                {
                    "paragraph": "則突可故出，而忽可故反，是不可得則病，",
                    "zhushu": "使突有賢才，是計不可得行，則己病逐君之罪。"
                },
                {
                    "paragraph": "然後有鄭國。",
                    "zhushu": "己雖病逐君之罪，討出突，然後能保有鄭國，猶愈於國之亡。"
                },
                {
                    "paragraph": "古人之有權者，祭仲之權是也。",
                    "zhushu": "古人，謂伊尹也。湯孫大甲驕蹇亂德，諸侯有叛志，伊尹放之桐宫，令自思過，三年而復成湯之道。前雖有逐君之負，後有安天下之功，猶祭仲逐君存鄭之權是也。〇大，音泰。"
                },
                {
                    "paragraph": "權者何？權者反於經，然後有善者也。權之所設，舎死亡無所設。",
                    "zhushu": "設，施也。舎，置也。如置死亡之事不得施。"
                },
                {
                    "paragraph": "行權有道，自貶損以行權，",
                    "zhushu": "身蒙逐君之惡以存鄭是也。"
                },
                {
                    "paragraph": "不害人以行權。",
                    "zhushu": "已納突，不害忽是也。"
                },
                {
                    "paragraph": "殺人以自生，亡人以自存，君子不爲也。",
                    "zhushu": "𥙊仲死則忽死，忽死則鄭亡。生者，乃所以生忽存鄭，非苟殺忽以自生，亡鄭以自存。反覆道此者，皆所以解上死亡不施於己。宋不稱公者，脅鄭立篡，首惡當誅，非伯執也。祭仲不稱行人者，時不銜君命出使，但往省留耳。執例時，此月者，爲突歸鄭奪正，鄭伯出奔。○覆，芳服反。使，所吏反。"
                },
                {
                    "paragraph": "〇突歸于鄭。突何以名？",
                    "zhushu": "据忽復歸子鄭，俱祭仲所納，繫國稱丗子，不但名也。"
                },
                {
                    "paragraph": "挈乎祭仲也。",
                    "zhushu": "挈，猶提挈也。突當國，本當言鄭突，欲明祭仲從宋人命，提挈而納之，故上繫於祭仲。不繫國者，使與外納同也。時，祭仲勢可殺突以除忽害，而立之者，忽内未能懷保其民，外未能結助諸侯，如殺之，則宋軍強乗其弱，滅鄭不可救，故少遼緩之。○挈，苦結反，提挈也。"
                },
                {
                    "paragraph": "其言歸何？",
                    "zhushu": "据小白言入。"
                },
                {
                    "paragraph": "順祭仲也。",
                    "zhushu": "順其計䇿，與使行權，故使無惡。"
                },
                {
                    "paragraph": "○鄭忽岀奔衛。忽何以名？",
                    "zhushu": "据朱子“旣葬稱子”。"
                },
                {
                    "paragraph": "春秋伯、子、男，一也，辭無所貶。",
                    "zhushu": "春秋改周之文，從殷之質，合伯、子、男爲一，一辭無所貶，皆從子，夷狄進爵稱子是也。忽稱子，則與諸侯改伯從子辭同，於成君無所貶損，故名也。名者，縁君薨有降旣葬名義也，此非罪貶也。君子不奪人之親，故使不離子行也。王者起，所以必改質文者，爲承衰亂，救人之失也。天道本下，親親而質省；地道敬上，尊尊而文煩。故王者始起，先本天道以治天下，質而親親；及其衰敝，其失也親親而不尊。故後王起，法地道以治天下，文而尊尊；及其衰敝，其失也尊尊而不親，故復反之於質也。質家爵三等者，法天之有三光也；文家爵五等者，法地之有五行也。合三從子者，制由中也。○省，所景反。"
                },
                {
                    "paragraph": "〇柔㑹宋公、陳侯、蔡叔，盟于折。柔者何？吾大夫之未命者也。",
                    "zhushu": "以俠卒也。輙發傳者，無氏，嫌貶也。所以不卒柔者，深薄桓公，不與有恩禮於大夫也。盟不日者，未命大夫盟㑹用兵，上不及大夫，下重於十，罰疑從輕，故責之略。蔡侯稱叔者，不能防正其姑姊妹，使淫於陳佗，故貶在字例。○折，之設反，又時設反，一本作“析”，思歷反。"
                },
                {
                    "paragraph": "○公㑹宋公于夫童。",
                    "zhushu": "〇夫童，音扶，下音鍾，又如字，左氏作“夫鍾”。"
                },
                {
                    "paragraph": "○冬，十有二月，公㑹宋公于闞。",
                    "zhushu": "○闞，口暫反。",
                    "type": 2
                },
                {
                    "paragraph": "十有二年，春，正月。○夏，六月，壬寅，公㑹紀侯、莒子，盟于毆蛇。",
                    "zhushu": "○毆蛇，丘于反，又音曲侯反。蛇，音移，又音池，左氏作“曲池”。"
                },
                {
                    "paragraph": "○秋，七月，丁亥，公㑹宋公、燕人，盟于榖丘。",
                    "zhushu": "○燕，音烟。"
                },
                {
                    "paragraph": "○八月，壬辰，陳侯躍卒。",
                    "zhushu": "不書葬者，佗子也。佗不稱侯者，嫌貶在名例，不當絶，故復去躍葬也。○躍，予若反。佗子，大何反。故復，扶又反，下同。去，起吕反。"
                },
                {
                    "paragraph": "○公㑹宋公于郯。",
                    "zhushu": "〇郯，音談，二傳作“虚”。"
                },
                {
                    "paragraph": "〇冬，十有一月，公㑹宋公于龜。○丙戍，公㑹鄭伯，盟于武父。",
                    "zhushu": "〇父，音甫。"
                },
                {
                    "paragraph": "〇丙戍，衛侯晉卒。",
                    "zhushu": "不䝉上日者，春秋獨晉書立記卒耳。當䝉上日，與不嫌異於篡例，故復出日明同。"
                },
                {
                    "paragraph": "〇十有二月，及鄭師伐宋。丁未，戰于宋。戰不言伐，此其言伐何？辟嫌也。惡乎嫌？嫌與鄭人戰也。",
                    "zhushu": "時宋主名不出，不言伐，則嫌内微者與鄭人戰於宋地，故舉伐以明之。宋不出主名者，兵攻都城，與郎同義。○惡乎，音烏，十三年傳同。"
                },
                {
                    "paragraph": "此偏戰也，何以不言師敗績？内不言戰，言戰乃敗矣。",
                    "zhushu": "",
                    "type": 2
                },
                {
                    "paragraph": "十有三年，春，二月，公㑹紀侯、鄭伯。己巳，及齊侯、宋公、衛侯、燕人戰。齊師、宋師、衛師、燕師敗績。曷爲後日？",
                    "zhushu": "据鞌之戰先書日。○鞌，音安。"
                },
                {
                    "paragraph": "恃外也。其恃外奈何？得紀侯、鄭伯，然後能爲日也。",
                    "zhushu": "得紀侯、鄭伯之助，然後乃能結戰日以勝。君子不掩人之功，不蔽人之善，故後日以明之。〇勝，詩證反。蔽，必婢反。"
                },
                {
                    "paragraph": "内不言戰，此其言戰何？",
                    "zhushu": "据公敗宋師于菅。〇菅，古顔反。"
                },
                {
                    "paragraph": "從外也。",
                    "zhushu": "從外，諸侯相與戰例。"
                },
                {
                    "paragraph": "曷爲從外？",
                    "zhushu": "据戰于宋，不從外言敗績。"
                },
                {
                    "paragraph": "恃外，故從外也。",
                    "zhushu": "明當歸功於紀、鄭，故從紀、鄭言戰。"
                },
                {
                    "paragraph": "何以不地？",
                    "zhushu": "据在下句。"
                },
                {
                    "paragraph": "近也。惡乎近？近乎圍。郎亦近矣，郎何以地？郎猶可以地也。",
                    "zhushu": "郎雖近，猶尚可言其處。今親戰龍門，兵攻城池，尤危，故恥之。績，功也。非義不戰，故以功言之。不言功者，取其積聚師衆，有尊卑上下、次第行伍，必出萬死而不奔北，故以自敗爲文，明當坐也。燕戰稱人，敗績稱師者，重敗也。戰少而敗多。言及者，明見我者爲主，故得汲汲敗勝之文。〇處，昌慮反。行，户郎反。"
                },
                {
                    "paragraph": "○三月，葬衛宣公。",
                    "zhushu": "背𣩵。用兵而月，不危之者，衛弱於齊、宋，不從亦有危，故量力不責也。〇背𣩵，音佩，後“背璸”皆放此。"
                },
                {
                    "paragraph": "○夏，大水。",
                    "zhushu": "爲龍門之戰，死傷者衆，民悲哀之所致。〇爲，于僞反。"
                },
                {
                    "paragraph": "〇秋，七月。〇冬，十月。",
                    "zhushu": "",
                    "type": 2
                },
                {
                    "paragraph": "十有四年，春，正月，公㑹鄭伯于曹。○無冰。何以書？記異也。",
                    "zhushu": "周之正月，夏之十一月，法當堅冰。無冰者，温也。此夫人淫泆，隂而陽行之所致。〇泆，音逸。行，下孟反。"
                },
                {
                    "paragraph": "〇夏，五。鄭伯使其弟語來盟。夏五者何？無聞焉爾。",
                    "zhushu": "來盟者，聘而盟也。不言聘者，舉重也。内不出主名者，主國也，莅盟可知。莅盟、來盟例皆時。時者，從内爲王義，明王者當以至信先天下。〇莅盟，音利，又音𩔖，下同。"
                },
                {
                    "paragraph": "○秋，八月，壬申，御廩災。御廩者何？粢盛委之所藏也。",
                    "zhushu": "黍稷曰粢，在器曰盛。委，積也。御者，謂御用于宗廟。廩者，釋治榖名。禮，天子親耕東田千畒，諸侯百畒，后夫人親西郊采桑，以共粢盛、祭服，躬行孝道，以先天下。〇廩，力甚反。粢盛，音咨，下音成。委，于鬼反，注同。積，子賜反。共，音恭。"
                },
                {
                    "paragraph": "御廩災，何以書？記災也。",
                    "zhushu": "火自出燒之曰災。先是龍門之戰，死傷者衆，桓無惻痛於民之心，不重宗廟之尊，逆天危先祖，鬼神不饗，故天應以災御廩。〇應，應對之應。"
                },
                {
                    "paragraph": "○乙亥，甞。常事不書，此何以書？譏。何譏爾？譏甞也。",
                    "zhushu": "譏新有御廩災而甞之。"
                },
                {
                    "paragraph": "曰：“猶甞乎？”",
                    "zhushu": "難曰：“四時之祭不可廢，則無猶甞乎？”〇難，乃旦反。"
                },
                {
                    "paragraph": "御廩災，不如勿甞而已矣。",
                    "zhushu": "當廢一時祭，自責以奉天災也。知不以不時者，書本不當甞也。"
                },
                {
                    "paragraph": "○冬，十有二月，丁巳，齊侯禄父卒。〇宋人以齊人、衛人、蔡人、陳人伐鄭。以者何？行其意也。",
                    "zhushu": "以已從人曰行。言四國行宋意也。宋前納突求賂，突背恩伐宋，故宋結四國伐之。四國本不起兵，當分别之，故加以也。宋恃四國，乃伐鄭，四國當與宋同罪，非爲四國見輕重。〇背，音佩。别，彼列反。見，賢偏反。",
                    "type": 2
                },
                {
                    "paragraph": "十有五年，春，二月，天王使家父來求車。何以書？譏。何譏爾？王者無求，求車，非禮也。",
                    "zhushu": "王者千里，畿内租稅，足以共費；四方各以其職來貢，足以尊榮。當以至廉無爲率先天下，不當求。求則諸侯貪，大夫鄙，士庶盗𥨸。求例時，此月者，桓行惡不能誅，反從求之，故獨月。〇共費，音恭，下芳味反。行，下孟反，下“行惡”同。"
                },
                {
                    "paragraph": "○三月，乙未，天王崩。",
                    "zhushu": "桓王也。"
                },
                {
                    "paragraph": "〇夏，四月，已巳，葬齊僖公。",
                    "zhushu": "當時而日者，背𣩵伐鄭，危之。"
                },
                {
                    "paragraph": "○五月，鄭伯突出奔蔡。突何以名？",
                    "zhushu": "据衛侯出奔楚不名。不連爵問之者，井問。上已名，今復名，故使文相顧。○復，扶又反，下注“故復”及傳文“復入井”注下“不復”皆同。"
                },
                {
                    "paragraph": "奪正也。",
                    "zhushu": "明祭仲得出之，故復於此名者，其奪正，不以失衆録也。月者，大國奔例月，重乖離之禍。小國例時。"
                },
                {
                    "paragraph": "〇鄭丗子。忽復歸于。鄭。其稱丗子何？",
                    "zhushu": "据上出奔，不稱丗子。"
                },
                {
                    "paragraph": "復正也。",
                    "zhushu": "欲言鄭忽，則嫌其出奔還入，與當國同文，反更成上鄭忽爲當國，故使稱丗子。 明復正，以效祭仲之權，亦所以解上非當國也。"
                },
                {
                    "paragraph": "曷爲或言歸，或言復歸？復歸者，出惡，歸無惡；復入者，出無惡，入有惡。入者，出入惡；歸者，出入無惡。",
                    "zhushu": "皆於還入乃别之者，入國犯命，禍重也。忽未成君出奔，不應絶。出惡者，不如死之榮也。入無惡者，出不應絶，則還入不應盗國。○别，彼列反。"
                },
                {
                    "paragraph": "○許叔入于許。",
                    "zhushu": "稱叔者，春秋前失爵，在字例也。入者，出入惡，明當誅也。不書出時者，略小國。"
                },
                {
                    "paragraph": "〇公㑹齊侯于鄗。",
                    "zhushu": "〇鄗，户老反，又火各反。左傳作“艾”，榖梁作“蒿”。"
                },
                {
                    "paragraph": "〇邾婁人、牟人、葛人來朝。皆何以稱人？",
                    "zhushu": "据言朝也。"
                },
                {
                    "paragraph": "夷狄之也。",
                    "zhushu": "桓公行惡，而三人俱朝事之。三人爲衆，衆足責，故夷狄之。"
                },
                {
                    "paragraph": "〇秋，九月，鄭伯突入于櫟。櫟者何？鄭之邑。曷爲不言入于鄭？",
                    "zhushu": "据齊陽生立陳乞家，言入于齊。○櫟，力狄反，一音匹沃反。"
                },
                {
                    "paragraph": "末言爾。",
                    "zhushu": "末者，淺也。解不言入國意。"
                },
                {
                    "paragraph": "曷爲末言爾？",
                    "zhushu": "据俱篡也。"
                },
                {
                    "paragraph": "祭仲亡矣。",
                    "zhushu": "亡，死亡也。祭仲亡，則鄭國易得，故明入邑則忽危矣，不須乃入國也。所以效君必死，國必亡矣。〇易，以䜴反。"
                },
                {
                    "paragraph": "然則曷爲不言忽之出奔？",
                    "zhushu": "据上言出奔也。"
                },
                {
                    "paragraph": "言忽爲君之微也。祭仲存則存矣，祭仲亡則亡矣。",
                    "zhushu": "言忽微弱甚於鴻毛，僅若匹夫之出耳，故不復録，皆所以終祭仲之言，解不虚設危險之嫌。"
                },
                {
                    "paragraph": "〇冬，十有一月，公㑹齊侯、宋公、衛侯、陳侯于侈，伐鄭。",
                    "zhushu": "月者，善諸侯征突，善録義兵也。不舉伐爲重者，用兵重於㑹，嫌月爲桓伐有危舉，不爲義兵録，故復録㑹。〇侈，昌氏反，二傳作“袲”。爲。桓，于僞反，下同。",
                    "type": 2
                },
                {
                    "paragraph": "十有六年，春，正月，公㑹宋公、蔡侯、衛侯于曹。○夏四月，公㑹宋公、衛侯、陳侯、蔡侯伐鄭。○秋，七月，公至自伐鄭。",
                    "zhushu": "致者，善桓公能疾惡同𩔖，比與諸侯行義兵伐鄭。致例時，此月者，善其比與善行義，故以致，復加月也。〇復，扶又反。"
                },
                {
                    "paragraph": "○冬，城向。",
                    "zhushu": "○向，式亮反。"
                },
                {
                    "paragraph": "〇十有一月，衛侯朔出奔齊。衛侯朔何以名？",
                    "zhushu": "据衛侯出奔楚不名。"
                },
                {
                    "paragraph": "絶。曷爲絶之？",
                    "zhushu": "据俱奔也。"
                },
                {
                    "paragraph": "得罪于天子也。其得罪于天子奈何？見使守衛朔，",
                    "zhushu": "朔，十二月朔政事也。月，所以朝廟告朔是也。"
                },
                {
                    "paragraph": "而不能使衛小衆，",
                    "zhushu": "時天子使發小衆，不能使行。"
                },
                {
                    "paragraph": "越在岱隂齊，",
                    "zhushu": "越，猶走也。岱，岱宗，泰山也。山北曰隂， 先言岱隂。後言齊者，明名山大澤不以封諸侯，以爲天地自然之利，非人力所能加，故當與百姓共之。傳著朔在岱隂者，明天子當及是時，未能交連五國之兵早誅之。"
                },
                {
                    "paragraph": "屬負兹舎，不即罪爾。",
                    "zhushu": "屬，託也。天子有疾稱不豫，諸侯稱負兹，大夫稱犬馬，士稱負薪。舎，止也。託疾止，不就罪。〇屬負兹，音燭，注同。屬，託也。諸侯有疾稱負兹，言朔託有疾。",
                    "type": 2
                },
                {
                    "paragraph": "十有七年，春，正月，丙辰，公㑹齊侯、紀侯盟于黃。○二月，丙午，公及邾婁儀父盟于趡。",
                    "zhushu": "本失爵，在名例中朝相公稱“人”，今此不名者，蓋以爲儀父最先與隱公盟，明元功之臣有誅而無絶。〇趡，翠癸反。"
                },
                {
                    "paragraph": "〇五月，丙午，及齊師戰于奚。",
                    "zhushu": "夏者，陽也。月者，隂也。去夏者，明夫人不繫於公也。此戰蓋由桓公曰“同非吾子”云爾。〇去，起吕反，下同。"
                },
                {
                    "paragraph": "○六月，丁丑，蔡侯封人卒。〇秋，八月，蔡季自陳歸于蔡。",
                    "zhushu": "稱字者，蔡侯封人無子，季次當立，封人欲立獻舞而疾害季，季辟之陳。封人死，歸反奔喪，思慕三年，卒無怨心，故賢而字之。出奔不書者，方以起季奔喪歸，故使若非出奔歸。不稱弟者，見季不受父兄之尊，起宜爲天子大夫。天子大夫不得與諸侯親通，故魯季子、紀季皆去其氏，唯卒以恩録親，季友、叔𦙝卒是也。"
                },
                {
                    "paragraph": "〇癸巳，葬蔡桓侯。",
                    "zhushu": "稱侯者，亦奪臣子辭也。有賢弟而不能任用，反疾害之而立獻舞，國幾井於蠻荆，故賢季抑桓，稱侯，所以起其事。〇幾，音祁。并，必政反，又如字。"
                },
                {
                    "paragraph": "〇及宋人、衛人伐邾婁。〇冬，十月，朔，日有食之。",
                    "zhushu": "是後夫人譖公，爲齊侯所誘殺。去日者，著桓行惡，故深爲内懼，其將見殺無日。〇行，下孟反。爲，于僞反。",
                    "type": 2
                },
                {
                    "paragraph": "十有八年，春，王正月，公㑹齊侯于濼。",
                    "zhushu": "〇濼，郎沃反，又音洛。說文云匹沃反。"
                },
                {
                    "paragraph": "公夫人姜氏遂如齊。公何以不言及夫人？",
                    "zhushu": "据公及夫人㑹齊侯于陽榖。"
                },
                {
                    "paragraph": "夫人外也。",
                    "zhushu": "若言夫人，已爲公所絶外也。"
                },
                {
                    "paragraph": "夫人外者何？内辭也，",
                    "zhushu": "内爲公諱辭。〇爲，于僞反。"
                },
                {
                    "paragraph": "其實夫人外公也。",
                    "zhushu": "時夫人淫於齊侯而譛公，故太爾。言遂者，起夫人本與公出㑹齊侯于濼，故得井。言遂如齊，不書夫人㑹，書夫人遂者，明遂在夫人。齊侯誘公使遂如齊，以夫人𧮂公故。〇譖公，側鴆反，下同。"
                },
                {
                    "paragraph": "〇夏，四月，丙子，公薨于齊。",
                    "zhushu": "不書齊誘殺公者，深諱恥也。地者，在外爲大國所殺，於國尤危。國重，故不暇隱也。"
                },
                {
                    "paragraph": "丁酉，公之喪至自齊。",
                    "zhushu": "凡公薨，外致日者，危痛之。外多窮厄伐喪，内多乗便而起，不可不戒愼。加之者，喪者，死之通辭也，本以別生死，不以明貴賤，非配公之稱，故加之以絶。〇便，婢面反。别，彼列反。稱，尺證反。"
                },
                {
                    "paragraph": "〇秋，七月。〇冬，十有二月，己丑，葬我君桓公。賊未討，何以書葬？",
                    "zhushu": "据隱公也。"
                },
                {
                    "paragraph": "讎在外也。讎在外，則何以書葬？",
                    "zhushu": "据俱讎也。"
                },
                {
                    "paragraph": "君子辭也。",
                    "zhushu": "時齊強魯弱，不可立得報，故君子量力，且假使書葬。於可復讎而不復，乃責之，諱與齊狩是也。桓者，謚。禮，生有爵，死有謚，所以勸善懲惡也。禮諸侯薨，天子謚之。卿大夫受謚於君，唯天子稱天以誄之。蓋以爲祖祭乃謚。丁酉，公之喪至自齊。丁巳，葬我君定公，雨，不克葬。戊午，日下呉，乃克葬是也。以公配謚者，終有臣子之辭。上葬日者，起生者之事也，且明王者當遣使者與諸侯共㑹之。加我君者，録内也，猶君薨地也。〇懲，直升反。使，所吏反。"
                }
            ]
        },
        {
            "name": "莊公第三",
            "paragraphs": [
                {
                    "paragraph": "莊公第三",
                    "zhushu": "",
                    "type": 1
                },
                {
                    "paragraph": "元年，春，王正月。公何以不言即位？春秋君弑，子不言即位。君弑則子何以不言即位？",
                    "zhushu": "据繼君不絶也。〇君殺，申志反，下皆同。"
                },
                {
                    "paragraph": "隱之也。孰隱？隱子也。",
                    "zhushu": "隱痛是子之禍，不忍言即位。"
                },
                {
                    "paragraph": "○三月，夫人孫于齊。孫者何？孫猶孫也。",
                    "zhushu": "孫，猶遁也。〇孫，音遜，下及注皆同。孫，猶遁也。遁，徒困反。"
                },
                {
                    "paragraph": "内諱奔，謂之孫。",
                    "zhushu": "言于齊者，盈諱文。"
                },
                {
                    "paragraph": "夫人固在齊矣，其言孫于齊何？",
                    "zhushu": "据公、夫人遂如齊，未有來文。"
                },
                {
                    "paragraph": "念母也。",
                    "zhushu": "固在齊而書孫者，所以起念母也。"
                },
                {
                    "paragraph": "正月以存君，念母以首事。",
                    "zhushu": "禮：練祭取法存君，夫人當首祭事。時，莊公練祭，念母而迎之，當書迎，反書“孫”者，明不宜也。"
                },
                {
                    "paragraph": "夫人何以不稱姜氏？",
                    "zhushu": "据夫人姜氏。孫于邾婁。"
                },
                {
                    "paragraph": "貶。曷爲貶？",
                    "zhushu": "据俱以“孫”爲“丈”。"
                },
                {
                    "paragraph": "與弑公也。其與弑公奈何？夫人𧮂公於齊侯，",
                    "zhushu": "如其事曰訴，加誣曰𧮂。○與殺，音預，下同。𧮂，側鴆反，加誣曰𧮂。"
                },
                {
                    "paragraph": "公曰：“同非吾子，齊侯之子也。”",
                    "zhushu": "以淫於齊侯所生。"
                },
                {
                    "paragraph": "齊侯怒，與之飲酒。",
                    "zhushu": "欲醉而殺之。禮，飲酒不過三爵。"
                },
                {
                    "paragraph": "於其出焉，使公子彭生送之。於其乗焉，",
                    "zhushu": "於其將上車時。〇將上，時掌反，下同。"
                },
                {
                    "paragraph": "搚幹而殺之。",
                    "zhushu": "搚，折聲也。扶上車，以手搚折其幹。〇拹幹，路合反，本又作搚，亦作拉，皆同折聲也。幹，音古旦反，脇也。"
                },
                {
                    "paragraph": "念母者，所善也，則曷爲於其念母焉貶？",
                    "zhushu": "据貶必於其重。"
                },
                {
                    "paragraph": "不與念母也。",
                    "zhushu": "念母則忘父，背本之道也。故絶丈姜不爲不孝，距蒯聵不爲不順，脅靈社不爲不敬。蓋重本尊統，使尊行於卑，上行於下。貶者，見王法所當誅。至此乃貶者，并不與念母也。又欲以孫爲内，見義明但當推逐去之，亦不可加誅，誅不加上之義。非實孫。月者，起練祭左右。〇背，音佩。蒯聵，苦怪反，下五怪反。見王，賢徧反，下同。爲内，于僞反，下“爲卑”“爲營”同。去，起吕反。"
                },
                {
                    "paragraph": "〇夏，單伯逆王姫。單伯者何？吾大夫之命乎天子者也。",
                    "zhushu": "以稱字也。禮，諸侯三年一貢士於天子，天子命與諸侯輔助爲政，所以通賢共治，示不獨專，重民之至。大國舉三人，次國舉二人，小國舉一人。○單伯，音善，後放此。逆王姫，左氏作“送王姫”。治，直吏反。"
                },
                {
                    "paragraph": "何以不稱使？",
                    "zhushu": "据公子遂如京師言“如”者，内稱使之文。"
                },
                {
                    "paragraph": "天子召而使之也。逆之者何？使我主之也。",
                    "zhushu": "逆者，魯自往之文。方使魯爲父母主嫁之，故與魯使自逆之。不言于京師者，使魯主之，故使若自魯女，無使受之。"
                },
                {
                    "paragraph": "曷爲使我主之？",
                    "zhushu": "据諸侯非一。"
                },
                {
                    "paragraph": "天子嫁女乎諸侯，必使諸侯同姓者主之；",
                    "zhushu": "諸侯與天子同姓者。"
                },
                {
                    "paragraph": "諸侯嫁女于大夫，必使大夫同姓者主之。",
                    "zhushu": "大夫與諸侯同姓者。不自爲主者，尊卑不敵，其行㛰姻之禮則傷君臣之義，行君臣之禮則廢㛰姻之好。故必使同姓有血脉之屬，宜爲父道，與所適敵體者主之。禮：尊者嫁女于卑者，必待風旨，爲卑者不敢先求，亦不可斥與之者，申陽倡隂和之道。天子嫁女於諸侯，備姪娣如諸侯之禮，義不可以天子之尊，絶人繼嗣之路。主書者惡天子也。禮，齊衰不接弁冕，仇讎不交㛰姻。〇好，呼報反。風，如字，又方鳯反。倡，昌亮反。和，户卧反。惡，烏路反。齊衰，音咨；下七雷反。"
                },
                {
                    "paragraph": "〇秋，築王姫之館于外。何以書？譏。何譏爾？築之，禮也；于外，非禮也。",
                    "zhushu": "以言“外”，知有築内之道也。于外，非禮也。禮：同姓本有主嫁女之道，必闕地于夫人之下、羣公子之上也。時魯以將嫁女于讎國，故築于外。"
                },
                {
                    "paragraph": "于外何以非禮？",
                    "zhushu": "据非内也。"
                },
                {
                    "paragraph": "築于外，非禮也。",
                    "zhushu": "于，逺辭也。爲營衛不固。不以將嫁于讎國除譏者，魯本自得以讎爲解，無爲受命而外之，故曰“非禮”。○解，古賣反。"
                },
                {
                    "paragraph": "其築之何以禮？",
                    "zhushu": "据禮當豫設。"
                },
                {
                    "paragraph": "主王姫者，必爲之改築。主王姫者，則曷爲必爲之改築？",
                    "zhushu": "据諸侯宫非一。○必爲，于僞反，下“必爲”“爲襄公井”注同。"
                },
                {
                    "paragraph": "於路寢則不可，小寢則嫌，",
                    "zhushu": "皆所以逺别也。○別，彼列反。"
                },
                {
                    "paragraph": "羣公子之舍",
                    "zhushu": "謂女公子也。"
                },
                {
                    "paragraph": "則以卑矣。",
                    "zhushu": "以爲大卑。〇大，音泰，一音他賀反。"
                },
                {
                    "paragraph": "其道必爲之改築者也。",
                    "zhushu": "以上傳言爾，知當築夫人之下，羣公子之上。築例時。"
                },
                {
                    "paragraph": "○冬，十月乙亥，陳侯林卒。〇王使榮叔來錫桓公命。錫者何？賜也。",
                    "zhushu": "上與下之辭。〇錫，星歷反。"
                },
                {
                    "paragraph": "命者何？加我服也。",
                    "zhushu": "増加其衣服，令有異於諸侯。禮有九錫：一曰車馬，二曰衣服，三曰樂則，四曰朱户，五曰納陛，六曰虎賁，七曰弓矢，八曰鈇𨱆，九曰秬鬯，皆所以勸善、扶不能。言命、不言服者，重命，不重其財物。禮：百里不過九命，七十里不過七命，五十里不過五命。〇令，力呈反。賁，音奔。鈇𨱆，音甫，又方于反；下音越。秬，音巨，黒黍也。鬯，勑亮反，香酒。"
                },
                {
                    "paragraph": "其言桓公何？",
                    "zhushu": "据錫文公命不言謚。"
                },
                {
                    "paragraph": "追命也。",
                    "zhushu": "舉謚，明知追命死者。禮，生有善行，死當加善謚，不當復加錫。不言天王者，桓行實惡，而乃追錫之，尤悖天道，故云爾。○善行，下孟反，下同。復，扶又反。悖，𥙷内反。"
                },
                {
                    "paragraph": "〇王姫歸于齊。何以書？我主之也。",
                    "zhushu": "魯主女，爲父母道，故恩録而書之。内女歸例月，外女不月者，聖人探人情以制恩，實不如魯女。"
                },
                {
                    "paragraph": "○齊師遷紀郱、鄑、郚。遷之者何？取之也。",
                    "zhushu": "以稱師，知取之。○郱，歩丁反。鄑，子斯反，又音晉。郚，音吾。"
                },
                {
                    "paragraph": "取之則曷爲不言取之也？",
                    "zhushu": "据莒人伐𣏌取牟婁。"
                },
                {
                    "paragraph": "爲襄公諱也。",
                    "zhushu": "襄公將復讎於紀，故先孤弱取其邑，本不爲利舉，故爲諱。不舉伐，順諱丈也。"
                },
                {
                    "paragraph": "外取邑不書，此何以書？大之也。何大爾？自是始滅也。",
                    "zhushu": "將大滅紀從此始，故重而書之。",
                    "type": 2
                },
                {
                    "paragraph": "二年，春，王二月，葬陳莊公。〇夏，公子慶父帥師伐餘丘。於餘丘者何？邾婁之邑也。曷爲不繫乎邾婁？國之也。曷爲國之？君存焉爾。",
                    "zhushu": "慶父㓜少將兵，不譏者，從不言弟意，亦起之。○少，詩照反。"
                },
                {
                    "paragraph": "○秋，七月，齊王姫卒。外夫人不卒，此何以卒？録焉爾。曷爲録焉爾？",
                    "zhushu": "据王后崩猶不録。"
                },
                {
                    "paragraph": "我主之也。",
                    "zhushu": "魯主女，爲父母道，故卒録之，明當有恩。禮，内女卒例日，外女卒不日者，實不如魯女也。"
                },
                {
                    "paragraph": "○冬，十有二月，夫人姜氏㑹齊侯于郜。",
                    "zhushu": "書者，婦人無外事，外則近淫。不致者，本無出道，有出道乃致，奔喪致是也。〇郜，古報反，二傳作“禚”，四年亦爾。近，附近之近，亦如字。"
                },
                {
                    "paragraph": "〇乙酉，宋公馮卒。",
                    "zhushu": "",
                    "type": 2
                },
                {
                    "paragraph": "三年，春，王正月，溺㑹齊師伐衛。溺者何？吾大夫之未命者也。",
                    "zhushu": "所伐大夫不卒者，莊公薄於臣子之恩，故不卒。大夫，與桓同義。月者，衛朔背叛出奔，天子新立衛公子留，齊、魯無憚天子之心而伐之，故明惡重於伐，故月也。○溺，乃歷反。"
                },
                {
                    "paragraph": "〇夏，四月，葬宋莊公。",
                    "zhushu": "莊公馮篡不見，書葬者，篡以計除，非以起他事不見也。○不見，賢徧反，下皆同。"
                },
                {
                    "paragraph": "〇五月，葬桓王。此未有言崩者，何以書葬？蓋改葬也。",
                    "zhushu": "改，更也。改葬服輕，不當月。月者，時無非常之變，榮奢改葬爾，故惡録之。書者，諸侯當有恩禮。"
                },
                {
                    "paragraph": "〇秋，紀季以𨟎入于齊。紀季者何？紀侯之弟也。何以不名？賢也。何賢乎紀季？",
                    "zhushu": "据叛也。〇𨟎，户圭反。"
                },
                {
                    "paragraph": "服罪也。其服罪奈何？魯子曰：“請後五廟以存姑姊妹。”",
                    "zhushu": "紀與齊爲讎，不直，齊大紀小，季知必亡，故以酅首服。先祖有罪於齊，請爲五廟後，以𨟎共祭祀，存姑姊妹。稱字賢之者，以存先祖之功，則除出奔之罪，明其知權。言入者，難辭。賢季有難去兄入齊之心，故見之。男謂女先生爲姊，後生爲妹，父之姊妹爲姑。○共，音恭。難辭，乃旦反，下皆同。"
                },
                {
                    "paragraph": "〇冬，公次于郎。",
                    "zhushu": "次者，兵舎止之名。"
                },
                {
                    "paragraph": "其言次于郎何？",
                    "zhushu": "國内兵不當書，公歛處父帥師而至，雖有事而猶不書是也。"
                },
                {
                    "paragraph": "刺欲救紀而後不能也。",
                    "zhushu": "惡公旣救人，辟難道還，故書其止次以起之。諸侯本有相救之道，所以抑強消亂也。次例時。〇惡，烏路反。",
                    "type": 2
                },
                {
                    "paragraph": "四年，春，王二月，夫人姜氏饗齊侯于祝丘。",
                    "zhushu": "書者，與㑹郜同義。牛酒曰犒，加飯羹曰饗。月者，再出，重也。三出不月者，省文，從可知例。〇犒，苦報反，勞也。"
                },
                {
                    "paragraph": "〇三月，紀伯姫卒。",
                    "zhushu": "禮，天子、諸侯絶期，大夫絶緦。天子唯女之適二王後者，諸侯唯女之爲諸侯夫人者，恩得申，故卒之。○期，音基。緦，音絲。"
                },
                {
                    "paragraph": "○夏，齊侯、陳侯、鄭伯遇于垂。〇紀侯大去其國。大去者何？滅也。孰滅之？齊滅之。曷爲不言齊滅之？爲襄公諱也。春秋爲賢者諱，何賢乎襄公？",
                    "zhushu": "据楚莊王亦賢，滅蕭不爲諱。〇爲襄，于僞反，下“爲賢”，注“爲諱”及下注“爲諱”“爲襄”同。"
                },
                {
                    "paragraph": "復讎也。何讎爾？逺祖也。哀公亨乎周，",
                    "zhushu": "亨，煑而殺之。〇亨，普庚反，注同，煑殺也。"
                },
                {
                    "paragraph": "紀侯𧮂之。以襄公之爲於此焉者，事祖禰之心盡矣。盡者何？襄公將復讎乎紀，卜之曰：師喪分焉。",
                    "zhushu": "龜曰卜，蓍曰筮。分，半也，師喪亡其半。○禰，乃禮反。師喪，息浪反，注同。蓍，音尸。筮，市制反。"
                },
                {
                    "paragraph": "“寡人死之，",
                    "zhushu": "襄公荅卜者之辭。"
                },
                {
                    "paragraph": "不爲不吉也。”逺祖者，幾丗乎？九丗矣。九丗猶可以復讎乎？雖百丗可也。",
                    "zhushu": "百丗，大言之爾，猶詩云：嵩髙維嶽，峻極于天，君子萬年。〇幾，居豈反。崧髙，息忠反，本亦作嵩。"
                },
                {
                    "paragraph": "家亦可乎？",
                    "zhushu": "家，謂大夫家。"
                },
                {
                    "paragraph": "曰：不可。國何以可？",
                    "zhushu": "据家不可。"
                },
                {
                    "paragraph": "國君一體也。先君之恥，猶今君之恥也；今君之恥，猶先君之恥也。",
                    "zhushu": "先君，謂哀公。今君，謂襄公。言其恥同也。"
                },
                {
                    "paragraph": "國君何以爲一體？",
                    "zhushu": "据非一丗。"
                },
                {
                    "paragraph": "國君以國爲體，諸侯丗，故國君爲一體也。",
                    "zhushu": "雖百丗，號猶稱齊侯。"
                },
                {
                    "paragraph": "今紀無罪，",
                    "zhushu": "今紀侯也。"
                },
                {
                    "paragraph": "此非怒與？",
                    "zhushu": "怒，遷怒，齊人語也。此非怒其先祖，遷之于子孫與？○怒與，音餘。"
                },
                {
                    "paragraph": "曰：非也。古者有明天子，則紀侯必誅，必無紀者。紀侯之不誅，至今有紀者，猶無明天子也。古者諸侯必有㑹聚之事，相朝聘之道，號辭必稱先君以相接。然則齊、紀無說焉，不可以並立乎天下。",
                    "zhushu": "無說，無說懌也。〇無說，音恱，注同。懌，音亦。"
                },
                {
                    "paragraph": "故將去紀侯者，不得不去紀也。有明天子，則襄公得爲若行乎？",
                    "zhushu": "若，如也。猶曰得爲如此行乎？〇將去，起吕反，下及注同。若行，下孟反，注同。"
                },
                {
                    "paragraph": "曰：不得也。不得則襄公曷爲爲之？上無天子，下無方伯，",
                    "zhushu": "有而無益於治，曰無，猶易曰“閴其無人”。〇治，直吏反。閴，苦鵙反。"
                },
                {
                    "paragraph": "縁恩疾者可也。",
                    "zhushu": "疾，痛也。賢襄公爲諱者，以復讎之義，除滅人之惡。言大去者，爲襄公明義，但當遷徙去之，不當取有。有，明亂義也。不爲文、實者，方諱，不得貶。"
                },
                {
                    "paragraph": "〇六月乙丑，齊侯葬紀伯姫。外夫人不書葬，此何以書？",
                    "zhushu": "据鄫季姫也。"
                },
                {
                    "paragraph": "隱之也。何隱爾？其國亡矣，徒葬於齊爾。",
                    "zhushu": "徒者，無臣子辭也。國滅無臣子，徒爲齊侯所殺，故痛而書之，明魯宜當閔傷臨之。卒不日，葬日者，魯本宜葬之，故移恩録文於葬。"
                },
                {
                    "paragraph": "此復讎也，曷爲葬之？",
                    "zhushu": "据恩怨不兩行。"
                },
                {
                    "paragraph": "滅其可滅，葬其可葬。此其爲可葬奈何？復讎者，非將殺之，逐之也。以爲雖遇紀侯之𣩵，亦將葬之也。",
                    "zhushu": "以爲者，設事辭而言之。以大歛而徙棺曰𣩵。夏后氏𣩵於阼階之上，若存；殷人𣩵於兩楹之間，賔主夾之；周人𣩵於西階之上，賔之也。稱齊侯者，善葬伯姫，得其宜也。○歛，力驗反。夾，古洽反。"
                },
                {
                    "paragraph": "○秋，七月。〇冬，公及齊人狩于郜。公曷爲與微者狩？",
                    "zhushu": "据與髙傒盟，諱。此競逐，恥同。"
                },
                {
                    "paragraph": "齊侯也。",
                    "zhushu": "以不没公，知爲齊侯也。"
                },
                {
                    "paragraph": "齊侯則其稱人何？諱與讎狩也。",
                    "zhushu": "禮，父母之讎不同戴天，兄弟之讎不同國，九族之讎不同郷黨，朋友之讎不同市朝。稱人者，使若微者。不没公，言齊人者，公可以見齊微者。至於魯人，皆當復讎，義不可以見齊侯也。○以見，賢徧反，下同。"
                },
                {
                    "paragraph": "前此者有事矣，",
                    "zhushu": "溺㑹齊師伐衛是也。"
                },
                {
                    "paragraph": "後此者有事矣，",
                    "zhushu": "師及齊師圍盛是也。"
                },
                {
                    "paragraph": "則曷爲獨於此焉譏？於讎者，將壹譏而已，故擇其重者而譏焉，莫重乎其與讎狩也。",
                    "zhushu": "狩者，上所以共承宗廟，下所以教習兵行義。〇共，音恭。"
                },
                {
                    "paragraph": "於讎者則曷爲將壹譏而已？讎者無時，焉可與通，通則爲大譏，不可勝譏，故將壹譏而已，其餘從同同。",
                    "zhushu": "其餘輕者從義，與重者同，不復譏，都與無讎同文論之，所以省文，逹其異義矣。凡二同，故言同同。〇勝，音升。復，扶又反。",
                    "type": 2
                },
                {
                    "paragraph": "五年，春，王正月。〇夏，夫人姜氏如齊師。〇秋，倪𥠖來來朝。倪者何？小邾婁也。",
                    "zhushu": "小邾婁國。〇倪，五𠔃反，二傳皆作“郳”。𥠖來，力𠔃反。小邾婁，力居反，二傳亦無“婁”字。"
                },
                {
                    "paragraph": "小邾婁則曷爲謂之倪？未能以其名通也。",
                    "zhushu": "倪者，小邾婁之都邑。時未能爲附庸，不足以小邾婁名通，故略謂之倪。"
                },
                {
                    "paragraph": "𥠖來者何？名也。其名何？",
                    "zhushu": "据僖七年稱子。"
                },
                {
                    "paragraph": "微國也。",
                    "zhushu": "此最微得見者，其後附從齊桓，爲僖七年張本文。〇見，賢徧反。爲僖，于僞反，下文注同。"
                },
                {
                    "paragraph": "〇冬，公㑹齊人、宋人、陳人、蔡人伐衛。此伐衛何？納朔也。曷爲不言納衛侯朔？",
                    "zhushu": "据納頓子于頓言納，下“朔入”“公入致伐”“齊人來歸衛寳”，知爲納朔伐之。"
                },
                {
                    "paragraph": "辟王也。",
                    "zhushu": "辟王者，兵也，王人子突是也。使若伐而去，不留納朔者，所以正其義，因爲内諱。",
                    "type": 2
                },
                {
                    "paragraph": "六年，春，王三月，王人子突救衛。王人者何？微者也。子突者何？",
                    "zhushu": "別何之者，稱人序上。又僖八年王人不稱字，嫌二人。"
                },
                {
                    "paragraph": "貴也。",
                    "zhushu": "貴子之稱。〇稱，尺證反。"
                },
                {
                    "paragraph": "貴則其稱人何？",
                    "zhushu": "据王子瑕不稱人，本當言王子突，示諸侯親親以責之也。"
                },
                {
                    "paragraph": "繫諸人也。曷爲繫諸人？",
                    "zhushu": "据不以微及大。"
                },
                {
                    "paragraph": "王人耳。",
                    "zhushu": "刺王者，朔在岱隂齊時，一使可致，一夫可誅，而緩令交連五國之兵，伐天子所立，還以自納，王遣貴子突，卒不能救，遂爲天下𥬇。故爲王者諱，使若遣微者，弱愈，因爲内殺惡。救例時，此月者，嫌實微者，故加録之，以起實貴子突。○使，所吏反。令，力陳反。爲王，于僞反，下“因爲、不爲危録”皆同。"
                },
                {
                    "paragraph": "○夏，六月，衛侯朔入于衛。衛侯朔何以名？",
                    "zhushu": "据衛侯入于陳儀不名。"
                },
                {
                    "paragraph": "絶。曷爲絶之？",
                    "zhushu": "据俱入也。"
                },
                {
                    "paragraph": "犯命也。",
                    "zhushu": "犯天子命尤重。"
                },
                {
                    "paragraph": "其言入何？",
                    "zhushu": "据頓子不復書入。〇不復，扶又反，下皆同。"
                },
                {
                    "paragraph": "篡辭也。",
                    "zhushu": "上辟王不得言納，故復從篡辭書入也。不直言篡者，事各有本也。殺而立者，不以當國之辭言之；非殺而立者，以當國之辭言之。國人立之曰立，他國立之曰納，從外曰入。諸侯有屬託，力加自文也。不書公子留出奔者，天子本當絶衛，不當復立公子留，因爲天子諱微弱。〇殺而，申志反，下皆同。屬，音燭。"
                },
                {
                    "paragraph": "〇秋，公至自伐衛。曷爲或言致㑹，或言致伐？得意致㑹，",
                    "zhushu": "所伐國服，兵解國安，故不復録兵所從來，獨重其本㑹之時。"
                },
                {
                    "paragraph": "不得意致伐。",
                    "zhushu": "所伐國不服，兵將復用，國家有危，故重録所從來。此謂公與二國以上也。公與一國及獨出用兵，得意不致，不得意致伐。公與二國以上出㑹盟，得意致㑹，不得意不致。公與一國出㑹盟，得意致地，不得意不致。皆例時。"
                },
                {
                    "paragraph": "衛侯朔入于衛，何以致伐？",
                    "zhushu": "据得意。"
                },
                {
                    "paragraph": "不敢勝天子也。",
                    "zhushu": "與上辟王同義。乆不月者，不與伐天子也，故不爲危録之。"
                },
                {
                    "paragraph": "○螟。",
                    "zhushu": "先是，伐衛納朔，兵歷四時，及反，民煩擾之所生。○螟，亡丁反。"
                },
                {
                    "paragraph": "○冬，齊人來歸衛寳。此衛寳也，則齊人曷爲來歸之？衛人歸之也。",
                    "zhushu": "以稱人，共國辭。○衛寳，左氏經作“衛俘”。"
                },
                {
                    "paragraph": "衛人歸之，則其稱齊人何？讓乎我也。其讓乎我奈何？齊侯曰：“此非寡人之力，魯侯之力也。”",
                    "zhushu": "時，朔得國，後遣人賂齊，齊侯推功歸魯，使衛人持寳來，雖本非義賂，齊當以讓除惡，故善起其事。主書者極惡魯犯命復貪利也。不爲大惡者，納朔本不以賂行，事畢而見謝爾。寳者，玉物之凡名。〇惡，烏路反。",
                    "type": 2
                },
                {
                    "paragraph": "七年，春，夫人姜氏㑹齊侯于防。○夏，四月辛卯，夜，𢘆星不見。夜中，星霣如雨。𢘆星者何？列星也。",
                    "zhushu": "𢘆，常也，常以時列見。〇辛卯夜，一本無“夜”字，榖梁作“昔”。不見，賢徧反，注及傳皆同。"
                },
                {
                    "paragraph": "列星不見，則何以知夜之中？星反也。",
                    "zhushu": "反者，星復其位。"
                },
                {
                    "paragraph": "如雨者何？如雨者，非雨也。非雨則曷爲謂之如雨？不脩春秋曰：雨星不及地尺而復。",
                    "zhushu": "不脩春秋，謂史記也。古者謂史記爲春秋。〇雨星，于付反，一音如字，下注“雨星”同。"
                },
                {
                    "paragraph": "君子脩之曰：“星霣如雨。”",
                    "zhushu": "明其狀似雨爾，不當言雨星。不言尺者，霣則爲異，不以尺寸録之。"
                },
                {
                    "paragraph": "何以書？記異也。",
                    "zhushu": "列星者，天之常宿，分守度，諸侯之象。周之四月，夏之二月，昬，參伐、狼注之宿當見。參伐主斬艾立義，狼注主持衡平也。皆滅者，法度廢絶，威信陵遟之象。時，天子微弱，不能誅衛侯朔，是後遂失其正，諸侯背叛，王室日卑。星霣未墜而夜中星反者，房、心見其虚、危、斗。房、心，天子明堂布政之宫也。虚、危，齊分。其後齊桓行霸，陽榖之㑹有王事。〇常宿，音秀，下同。參伐，所林反，下同。狼注，張又反，與“咮”同，朱鳥口星也，一音之住反。艾，魚廢反。墜，直𩔖反。分，扶問反。"
                },
                {
                    "paragraph": "〇秋，大水。〇無麥苗。無苗，則曷爲先言無麥，而後言無苗？",
                    "zhushu": "苗者，禾也，生曰苗，秀曰禾。据是時苗微麥彊，俱遇水災，苗當先亡。"
                },
                {
                    "paragraph": "一災不書，待無麥然後書無苗。",
                    "zhushu": "明君子不以一過責人。水、旱、螟、𧑄，皆以傷二榖乃書，然不書穀名，至麥、苗獨書者，民食最重。螟𧑄，音終。"
                },
                {
                    "paragraph": "何以書？記災也。",
                    "zhushu": "先是，莊公伐衛納朔，用兵踰年，夫人數出淫泆，民怨之所生。〇數，所角反。泆，音逸。"
                },
                {
                    "paragraph": "○冬，夫人姜氏㑹齊侯于榖。",
                    "zhushu": "",
                    "type": 2
                },
                {
                    "paragraph": "八年，春，王正月，師次于郎，以俟陳人、蔡人。次不言俟，此其言俟何？",
                    "zhushu": "据次于陘俟屈完，不書俟。〇屈，居勿反。"
                },
                {
                    "paragraph": "託不得已也。",
                    "zhushu": "師出本爲下滅盛興，陳、蔡屬與魯伐衛，同心人國逺，故因假以諱滅同姓，託待二國爲留辭主，所以辟下言“及”也。加“以”者，辟實俟。陳、蔡稱人者，略以外國辭。稱人，微之。〇本爲，于僞反，傳及注“爲乆”皆同。屬與，音燭。"
                },
                {
                    "paragraph": "甲午，祠兵。祠兵者何？出曰祠兵，",
                    "zhushu": "禮，兵不徒使，故將出兵，必祠於近郊。陳兵習戰，殺牲饗士卒。〇祠兵，音辭，祭也，左氏作“治兵”，下文注同。卒，子忽反。"
                },
                {
                    "paragraph": "入曰振旅，",
                    "zhushu": "五百人曰旅。"
                },
                {
                    "paragraph": "其禮一也，皆習戰也。",
                    "zhushu": "言與祠兵禮如一。將出不嫌不習，故以祠兵言之；將入嫌於廢之，故以振訊士衆言之。互相見也。祠兵，壯者在前，難在前。振旅，壯者在後，復長糿且衛後也。〇訊，音信，又音峻，本亦作迅。相見，賢徧反，下同。難，乃旦反。長，丁丈反。"
                },
                {
                    "paragraph": "何言乎祠兵？",
                    "zhushu": "据不書。"
                },
                {
                    "paragraph": "爲乆也。",
                    "zhushu": "爲乆，稽留之辭。"
                },
                {
                    "paragraph": "曷爲爲乆？",
                    "zhushu": "据取長葛乆之。"
                },
                {
                    "paragraph": "吾將以甲午之日，然後祠兵於是。",
                    "zhushu": "諱爲乆留辭，使若無欲滅同姓之意。因見出竟，明盛非内邑也。"
                },
                {
                    "paragraph": "○夏，師及齊師圍成，成降于齊師。成者何？盛也。",
                    "zhushu": "以上有祠兵，下有盛伯來奔。○成，如字，二傳作“郕”。降于，户江反，傳及下注皆同。"
                },
                {
                    "paragraph": "盛則曷爲謂之成？諱滅同姓也。",
                    "zhushu": "因魯有成邑，同聲相似，故云爾。"
                },
                {
                    "paragraph": "曷爲不言降吾師？",
                    "zhushu": "据戰於宋不言歸衛。"
                },
                {
                    "paragraph": "辟之也。",
                    "zhushu": "辟滅同姓。言圍者，使若魯圍之而去，成自從後降於齊師也。降者，自伏之文，所以醇歸於齊。言及者，起魯實欲滅之。不月者，順諱文。不書盛伯出奔，深諱之。"
                },
                {
                    "paragraph": "〇秋，師還。還者何？善辭也。此滅同姓，何善爾？病之也。",
                    "zhushu": "慰勞其罷病。〇慰勞，力報反，下同。其罷，音皮，下同。"
                },
                {
                    "paragraph": "曰：師病矣。曷爲病之？",
                    "zhushu": "据師出皆罷病，曷爲獨勞？此病也。"
                },
                {
                    "paragraph": "非師之罪也。",
                    "zhushu": "明君之使，重在君，因解非師自汲汲。"
                },
                {
                    "paragraph": "〇冬，十有一月癸未，齊無知弑其君諸兒。",
                    "zhushu": "諸兒，襄公也。無知，公子夷仲年之子，襄公從弟。〇兒，如字，一音五兮反。從，才用反。",
                    "type": 2
                },
                {
                    "paragraph": "九年，春，齊人殺無知。〇公及齊大夫盟于曁。公曷爲與大夫盟？",
                    "zhushu": "据與髙傒盟，諱不言公。〇曁，其器反，左氏作“蔇”。"
                },
                {
                    "paragraph": "齊無君也。然則何以不名？",
                    "zhushu": "据髙傒名。"
                },
                {
                    "paragraph": "爲其諱與大夫盟也，使若衆然。",
                    "zhushu": "鄰國之臣，猶吾臣也。君之於臣，當告從命行，而反歃血約誓，故諱，使若悉得齊諸大夫約束之者愈也。不月者，是時齊以無知之難，小白奔莒，子糾奔魯，齊迎子糾欲立之，魯不與而與之盟。齊爲是更迎小白，然後乃伐齊，欲納子糾，不能納，故深諱，使若信者也。不致者，魯地也。子糾出奔不書者，本未命爲嗣，賤，故不録之。〇爲其，于僞反，注“爲是”及下注“實爲”“魯爲”同。歃，所洽反，又所甲反。難，乃旦反。"
                },
                {
                    "paragraph": "〇夏，公伐齊，納糾。納者何？入辭也。其言伐之何？",
                    "zhushu": "据晉人納捷菑于邾婁，不言伐。〇納糾，左氏經亦作“納子糾”。"
                },
                {
                    "paragraph": "伐而言納者，猶不能納也。",
                    "zhushu": "伐者，非入國辭，故云爾。"
                },
                {
                    "paragraph": "糾者何？公子糾也。何以不稱公子？",
                    "zhushu": "据下言子糾，知非當國。本當去國見挈，言“公子糾”。〇去國，起吕反，下“故去”同。"
                },
                {
                    "paragraph": "君前臣名也。",
                    "zhushu": "春秋别嫌明疑。嫌當爲齊君，在魯君前不爲臣。禮，公子無去國道，臣異國義，故去“公子”，見臣於魯也。納不致者言伐，得意不得意可知，猶遇弗遇例也。不月者，非納篡辭。〇别，彼列反。見，賢徧反。"
                },
                {
                    "paragraph": "齊小白入于齊。曷爲以國氏？",
                    "zhushu": "据宋公子池自陳入于蕭，氏公子也。"
                },
                {
                    "paragraph": "當國也。",
                    "zhushu": "當國，故先氏國也。不月者，移惡于魯也。"
                },
                {
                    "paragraph": "其言入何？篡辭也。〇秋，七月丁酉，葬齊襄公。○八月庚申，及齊師戰于乾時，我師敗績。内不言敗，此其言敗何？",
                    "zhushu": "据郎之戰。"
                },
                {
                    "paragraph": "伐敗也。",
                    "zhushu": "自誇大其伐而取敗。〇自誇，苦𤓰反，本又作夸，下同。"
                },
                {
                    "paragraph": "曷爲伐敗？",
                    "zhushu": "据内不言敗績，曷爲自誇大其伐而取敗？"
                },
                {
                    "paragraph": "復讎也。",
                    "zhushu": "復讎以死敗爲榮，故録之。髙齊襄、賢仇牧是也。"
                },
                {
                    "paragraph": "此復讎乎大國，曷爲使微者？",
                    "zhushu": "据納子糾公猶自行，即大夫當有名氏。"
                },
                {
                    "paragraph": "公也。",
                    "zhushu": "如上据知爲公。"
                },
                {
                    "paragraph": "公則曷爲不言公？不與公復讎也。曷爲不與公復讎？",
                    "zhushu": "据諱與讎狩。"
                },
                {
                    "paragraph": "復讎者在下也。",
                    "zhushu": "時，實爲不能納子糾伐齊，諸大夫以爲不如以復讎伐之，於是以復讎伐之。非誠心至意，故不與也。書“敗”者，起託義戰。不致者，有敗文，得意不得意可知例。"
                },
                {
                    "paragraph": "○九月，齊人取子糾殺之。其取之何？",
                    "zhushu": "据“楚人殺陳夏徴舒”不言“取”，“執齊慶封殺之”言“執”也。○夏，户雅反。"
                },
                {
                    "paragraph": "内辭也。脅我，使我殺之也。",
                    "zhushu": "以下浚洙，知其脅也。以獨人共國辭，知使魯殺之。時，小白得國，與鮑叔牙圖國政，故鮑叔薦管仲、召忽，曰：“使彼國得賢，己國之患也。”乃脅魯使殺子糾，求管仲、召忽。魯惶恐，殺子糾，歸管仲，召忽死之。故深諱，使若齊自取殺之。○邵忽，本又作召，上照反。恐，丘勇反。"
                },
                {
                    "paragraph": "其稱子糾何？",
                    "zhushu": "据不立也。"
                },
                {
                    "paragraph": "貴也。其貴奈何？宜爲君者也。",
                    "zhushu": "故以君薨稱子某言之者，著其宜爲君，明魯爲齊殺之，皆當坐弑君。因解上納言糾皆不爲篡，所以理嫌疑也。月者，從未踰年君例。主書者，從齊取也。〇當坐，才卧反，後“當坐”之𩔖皆放此。"
                },
                {
                    "paragraph": "〇冬，浚洙。洙者何？水也。",
                    "zhushu": "以言浚也。○浚，思俊反，深也。洙，音殊，水名。"
                },
                {
                    "paragraph": "浚之者何？深之也。曷爲深之？",
                    "zhushu": "据本非人功所爲。"
                },
                {
                    "paragraph": "畏齊也。",
                    "zhushu": "洙在魯北，齊所由來。"
                },
                {
                    "paragraph": "曷爲畏齊也？",
                    "zhushu": "据伐敗也。"
                },
                {
                    "paragraph": "辭殺子糾也。",
                    "zhushu": "時，魯新見脅，畏齊浚之，微弱恥甚，故諱，使若辭不肯殺子糾也，齊自取殺之。畏齊怒爲備，亦所以起上脅也。"
                },
                {
                    "paragraph": "十年，春，王正月，公敗齊師于長勺。",
                    "zhushu": "〇勺，時灼反。"
                },
                {
                    "paragraph": "〇二月，公侵宋。曷爲或言侵，或言伐？觕者曰侵，",
                    "zhushu": "捔，麤也。將兵至竟，以過侵責之，服則引兵而去，用意尚麤。〇觕者，七奴反，又才古反。"
                },
                {
                    "paragraph": "精者曰伐。",
                    "zhushu": "精，猶精密也。侵責之不服，推兵入竟，伐擊之益深，用意稍精密。"
                },
                {
                    "paragraph": "戰不言伐，",
                    "zhushu": "舉戰爲重，犂戰是也。合兵血刃曰戰。"
                },
                {
                    "paragraph": "圍不言戰，",
                    "zhushu": "舉圍爲重，楚子圍鄭是也。以兵守城曰圍。"
                },
                {
                    "paragraph": "入不言圍，",
                    "zhushu": "舉入爲重，晉侯入曹，執曹伯是也。得而不居曰入。"
                },
                {
                    "paragraph": "滅不言入。",
                    "zhushu": "舉滅爲重，齊滅萊是也。取其國曰滅。"
                },
                {
                    "paragraph": "書其重者也。",
                    "zhushu": "明當以重者罪之，猶律一人有數罪，以重者論之。月者，屬北敗彊齊之兵，南侵彊宋，南北有難，復連禍於大國，故危之。數，所主反。屬，音燭。"
                },
                {
                    "paragraph": "〇三月，宋人遷宿。遷之者何？不通也，",
                    "zhushu": "以其不道所遷之地。"
                },
                {
                    "paragraph": "以地還之也。",
                    "zhushu": "還，繞也。解上不通也。不通反爲遷者，宋本欲遷宿君取其國，不知宿之不肯邪？宋逆詐邪？先繞取其地，使不得通四方。宿窮，從宋求遷，故得言遷。"
                },
                {
                    "paragraph": "子沈子曰：“不通者，蓋因而臣之也。”",
                    "zhushu": "以宋稱人也。宿不得通四方，宿君遷，宋因臣有之，不復以兵攻取，故從國辭稱人也。月者，遷取王封，當與滅人同罪。書者，宋當坐滅人，宿不能死社稷，當絶也。主書者從宋也。〇不復，扶又反。"
                },
                {
                    "paragraph": "〇夏，六月，齊師、宋師次于郎。公敗宋師于乗丘。其言次于郎何？",
                    "zhushu": "据齊國書伐我，不言次，敗不言乗丘。○乗，繩證反。"
                },
                {
                    "paragraph": "伐也。",
                    "zhushu": "時伐魯，故書次。郎，魯地。"
                },
                {
                    "paragraph": "伐則其言次何？",
                    "zhushu": "据齊國書伐我，不言次。"
                },
                {
                    "paragraph": "齊與伐而不與戰，故言伐也。",
                    "zhushu": "此道本所以當言伐意也。齊與伐而不與戰，伐兵得成，故當言伐也。○齊與，音預，下及注同。"
                },
                {
                    "paragraph": "我能敗之，故言次也。",
                    "zhushu": "此解本所以不言伐，言次意也。二國纔止次，未成於伐，魯即能敗宋師，齊師罷去，故不言伐，言次也。明國君當彊，折衝當遠。魯微弱，深見犯，至於近邑，賴能速勝之，故云爾。所以彊内，且明臣子當將順其美，匡救其惡。〇折衝，之設反；下昌容反。"
                },
                {
                    "paragraph": "〇秋，九月，荆敗蔡師于莘，以蔡侯獻舞歸。荆者何？州名也。",
                    "zhushu": "州，謂九州：兾、兖、青、徐、揚、荆、豫、梁、雍。〇莘，所巾反。雍，於用反。"
                },
                {
                    "paragraph": "州不若國，國不若氏，氏不若人，人不若名，名不若字，",
                    "zhushu": "皆取精詳録也。"
                },
                {
                    "paragraph": "字不若子。",
                    "zhushu": "爵最尊。春秋假行事以見王法，聖人爲文辭孫順，善善惡惡，不可正言其罪。因周本有奪爵稱國、氏、人、名、字之科，故加州文，備七等，以進退之，若自記事者書人姓名，主人習其讀而問其傳，則未知己之有罪焉爾。猶此𩔖也。〇見，賢徧反。孫，音遜。惡惡，並如字；一讀上烏路反。傳，直專反。"
                },
                {
                    "paragraph": "蔡侯獻舞何以名？",
                    "zhushu": "据獲晉侯不名。"
                },
                {
                    "paragraph": "絶。曷爲絶之？",
                    "zhushu": "据晉侯不名絶。"
                },
                {
                    "paragraph": "獲也。",
                    "zhushu": "獲，得也，戰而爲敵所得。獻舞不言獲，故名以起之。"
                },
                {
                    "paragraph": "曷爲不言其獲？",
                    "zhushu": "据晉侯言獲也。"
                },
                {
                    "paragraph": "不與夷狄之獲中國也。",
                    "zhushu": "與凡伯同義。夷狄謂楚。不言楚言荆者，楚彊而近中國，卒暴責之，則恐爲害深，故進之以漸，從此七等之極始也。○近，附近之近。卒，七忽反。"
                },
                {
                    "paragraph": "○冬，十月，齊師滅譚，譚子奔莒。何以不言出？",
                    "zhushu": "据衛侯出奔也。〇譚，徒南反。"
                },
                {
                    "paragraph": "國已滅矣，無所出也。",
                    "zhushu": "别於有國出奔者。孔子曰：“君子於其言，無所苟而已矣。”月者，惡不死位也。○别，彼列反。惡，烏路反。",
                    "type": 2
                },
                {
                    "paragraph": "十有一年，春，王正月。○夏，五月戊寅，公敗宋師于鄑。",
                    "zhushu": "○鄑，子斯反。"
                },
                {
                    "paragraph": "○秋，宋大水。何以書？記災也。外災不書，此何以書？",
                    "zhushu": "据郭移不書。○漷，火虢反，又音郭。"
                },
                {
                    "paragraph": "及我也。",
                    "zhushu": "時，魯亦有水災，書魯則宋災不見，兩舉則煩文不省，故詭例書外以見内也。先是，二國比興兵相敗，百姓同怨而俱災，故明天人相與報應之際，甚可畏之。〇不見，賢徧反，下同。省，所景反。應，應對之應。"
                },
                {
                    "paragraph": "〇冬，王姫歸于齊。何以書？過我也。",
                    "zhushu": "時，王者嫁女於齊，塗過魯，明當有送迎之禮。在塗不稱婦者，王者無外，故從在國辭。〇過，古禾反。",
                    "type": 2
                },
                {
                    "paragraph": "十有二年，春，王三月，紀叔姫歸于𨟎。其言歸于𨟎何？",
                    "zhushu": "据國滅來歸不書，𨟎非紀國而言歸。"
                },
                {
                    "paragraph": "隱之也。何隱爾？其國亡矣，徒歸于叔爾也。",
                    "zhushu": "叔者，紀季也。婦人謂夫之弟爲叔。來歸不書，書歸𨟎者，痛其國滅，無所歸也。𨟎不繫齊者，時，齊聽後五廟，故國之，起有五廟存也。月者，恩録之。"
                },
                {
                    "paragraph": "○夏，四月。○秋，八月甲午，宋萬弑其君接及其大夫仇牧。及者何？累也。弑君多矣，舎此無累者乎？孔父、荀息皆累也。舎孔父、荀息，無累者乎？曰：有。",
                    "zhushu": "復反覆發傳者，樂道人之善也。孔子曰：“益者三樂，損者三樂。樂節禮樂，樂道人之善，樂多賢友，益矣；樂驕樂，樂佚遊，樂宴樂，損矣。”〇接，左氏作“捷”。仇牧，音求；下音木。舎，音捨，下“舎孔父”同。復，扶又反，年末同。覆，芳服反。驕樂，音洛，下“宴樂”同。"
                },
                {
                    "paragraph": "有則此何以書？賢也。何賢乎仇牧？",
                    "zhushu": "据與孔父同也。"
                },
                {
                    "paragraph": "仇牧可謂不畏彊禦矣。",
                    "zhushu": "以下録萬出奔，月也。禦，禁也。言力彊不可禁也。○禦，魚吕反。"
                },
                {
                    "paragraph": "其不畏彊禦奈何？萬甞與莊公戰，",
                    "zhushu": "莊公，即魯莊公。戰者，乗丘時。"
                },
                {
                    "paragraph": "獲乎莊公。莊公歸，散舎諸宫中，",
                    "zhushu": "散，放也。舎，止也。獲不書者，士也。"
                },
                {
                    "paragraph": "數月，然後歸之。歸反爲大夫於宋，與閔公博，",
                    "zhushu": "傳本道此者，極其禍生於博戲相慢易也。〇數，所主反。公博，如字，戲名也，字書作“薄”。易，以䜴反。"
                },
                {
                    "paragraph": "婦人皆在側。萬曰：“甚矣，魯侯之淑，",
                    "zhushu": "淑，善。"
                },
                {
                    "paragraph": "魯侯之美也！",
                    "zhushu": "美，好。"
                },
                {
                    "paragraph": "天下諸侯宜爲君者，唯魯侯爾。”",
                    "zhushu": "萬見婦人皆在側，故訐閔公以此言。言閔公不如魯侯美好。○訐，九列反、九謁反，一音九刈反，又一本作“掲”，其例、去列二反。"
                },
                {
                    "paragraph": "閔公矜此婦人，",
                    "zhushu": "色自美大於此婦人。"
                },
                {
                    "paragraph": "妬其言，顧曰：“此虜也。",
                    "zhushu": "顧謂側婦人曰，“此”，萬也；“虜”，執虜也。○妬，丁故反。"
                },
                {
                    "paragraph": "爾虜焉故，",
                    "zhushu": "爾，女也，謂萬也。更向萬曰：“女甞執虜於魯侯，故稱譽爾。”〇爾女，音汝，下同。稱譽，音餘，又音預。"
                },
                {
                    "paragraph": "魯侯之美惡乎至？”",
                    "zhushu": "惡乎至，猶何所至。〇惡，音烏，注同。"
                },
                {
                    "paragraph": "萬怒，搏閔公，絶其脰。",
                    "zhushu": "脰，頸也，齊人語。〇搏，音博。脰，音豆，頸也。"
                },
                {
                    "paragraph": "仇牧聞君弑，趨而至，遇之于門，手劒而叱之。",
                    "zhushu": "手劒，持抜劒。叱，罵之。○叱，昌實反。"
                },
                {
                    "paragraph": "萬臂摋仇牧，碎其首，",
                    "zhushu": "側手曰摋。首，頭。○萬臂，必賜反，本又作辟，婢亦反。摋，素葛反，又素結反，側手繫也。"
                },
                {
                    "paragraph": "齒著乎門闔。",
                    "zhushu": "闔，扇。○著，直略反。門闔，户臘反，門扇也。"
                },
                {
                    "paragraph": "仇牧可謂不畏彊禦矣。",
                    "zhushu": "猶乳犬玃虎，伏雞搏貍，精誠之至也。爭搏弑君，而以當國言之者，重録彊禦之賊，禍不可測，明當防其重者，急誅之。〇乳，如住反。攫，俱縳反，又九碧反，一本作“搏”，又音付。伏，扶又反。貍，力之反。"
                },
                {
                    "paragraph": "○冬，十月，宋萬出奔陳。",
                    "zhushu": "萬弑君，所以復見者，重録彊禦之賊，明當急誅之也。月者，使與大國君奔同例，明彊禦也。〇見，賢徧反。",
                    "type": 2
                },
                {
                    "paragraph": "十有三年，春，齊侯、宋人、陳人、蔡人、邾婁人㑹于北杏。",
                    "zhushu": "齊桓行霸，約束諸侯，尊天子，故爲此㑹也。桓公時未爲諸侯所信郷，故使微者㑹也。桓公不辭微者，欲以卑下諸侯，遂成霸功也。○信鄉，許亮反，年末同。卑下，遐嫁反。"
                },
                {
                    "paragraph": "○夏，六月，齊人滅遂。",
                    "zhushu": "不㑹，北杏故也。不諱者，桓公行霸，不任文德而尚武力，又功未足以除惡。"
                },
                {
                    "paragraph": "○秋，七月。○冬，公㑹齊侯，盟于柯。何以不日？",
                    "zhushu": "据唐之盟日。〇柯，音歌。"
                },
                {
                    "paragraph": "易也。",
                    "zhushu": "易，猶佼易也，相親信，無後患之辭。〇易也，以豉反，注及下同。佼，古夘反。"
                },
                {
                    "paragraph": "其易奈何？桓之盟不日，其㑹不致，信之也。其不日何以始乎此？莊公將㑹乎桓，曹子進曰：“君之意何如？”",
                    "zhushu": "進，前也。曹子見莊將㑹，有慙色，故問之。"
                },
                {
                    "paragraph": "莊公曰：“寡人之生，則不若死矣。”",
                    "zhushu": "自傷與齊爲讎，不能復也。伐齊納糾，不能納，反復爲齊所脅而殺之。〇能復，扶又反，下同。"
                },
                {
                    "paragraph": "曹子曰：“然則君請當其君，臣請當其臣。”",
                    "zhushu": "當，猶敵也，將劫之辭。"
                },
                {
                    "paragraph": "莊公曰：“諾。”於是㑹乎桓。莊公升壇，",
                    "zhushu": "土基三尺，土堦三等曰壇。㑹必有壇者，爲升降揖讓，稱先君以相接，所以長其敬。○壇，大丹反。以長，丁丈反。"
                },
                {
                    "paragraph": "曹子手劒而從之。",
                    "zhushu": "從，隨也。隨莊公上壇，造桓公前而脅之。曹子本謀當其臣，更當其君者，見莊有不能之色。○上，時掌反。造桓，七報反，下同。"
                },
                {
                    "paragraph": "管子進曰：“君何求乎？”",
                    "zhushu": "管子，管仲也。君，謂莊公也。桓公卒愕不能應，故管子進爲此言。○卒，七忽反。愕，五各反。應，應對之應。爲此言，于僞反，下“爲殺”同。"
                },
                {
                    "paragraph": "曹子曰：",
                    "zhushu": "莊公亦造次不知所言，故任曹子。"
                },
                {
                    "paragraph": "“城壞壓竟，",
                    "zhushu": "齊數侵魯取邑，以喻侵深也。〇壓，於甲反，又於輙反。數，所角反。"
                },
                {
                    "paragraph": "君不圖與？”",
                    "zhushu": "君，謂齊桓公。圖，計也。猶曰“君不當計侵魯大甚”。○與，音餘。"
                },
                {
                    "paragraph": "管子曰：“然則君將何求？”",
                    "zhushu": "所侵邑非一，欲求何者。"
                },
                {
                    "paragraph": "曹子曰：“願請汶陽之田。”",
                    "zhushu": "欲復魯竟。"
                },
                {
                    "paragraph": "管子顧曰：“君許諾。”",
                    "zhushu": "諸侯死國不死邑，故可許諾。"
                },
                {
                    "paragraph": "桓公曰：“諾。”曹子請盟，桓公下，與之盟。",
                    "zhushu": "下壇與曹子定約盟誓莊公也。必下壇者，爲殺牲不絜，又盟本非禮，故不于壇上也。"
                },
                {
                    "paragraph": "已盟，曹子摽劒而去之。",
                    "zhushu": "摽，辟也。時，曹子瑞劒守桓公，已盟，乃摽劒置地，與桓公相去離，故云爾。〇摽劒，普交反，辟也，辟劒置地。劉兆云：“辟，捐也。”辟也，婢亦反，下同。去離，力智反。"
                },
                {
                    "paragraph": "要盟可犯，",
                    "zhushu": "臣約束君曰要。彊見要脅而盟爾，故云可犯。○要盟，一遥反，注同。彊見，其丈反。"
                },
                {
                    "paragraph": "而桓公不欺；曹子可讎，",
                    "zhushu": "以臣劫君，罪可讎。"
                },
                {
                    "paragraph": "而桓公不怨。桓公之信著乎天下，自柯之盟始焉。",
                    "zhushu": "諸侯猶是翕然信鄉服從，再㑹于鄄，同盟于幽，遂成霸功，故云爾。劫桓公取汶陽田不書者，諱行詐劫人也。",
                    "type": 2
                },
                {
                    "paragraph": "十有四年，春，齊人、陳人、曹人伐宋。○夏，單伯㑹伐宋。其言㑹伐宋何？",
                    "zhushu": "据伐國不殊㑹，曹伯襄言㑹諸侯。"
                },
                {
                    "paragraph": "後㑹也。",
                    "zhushu": "本期而後，故但舉㑹。書者刺其不信，因以分别功惡有深淺也。從義兵而後者功薄，從不義兵而後者惡淺。〇别，彼列反。"
                },
                {
                    "paragraph": "秋，七月，荆入蔡。〇冬，單伯㑹齊侯、宋公、衛侯、鄭伯于鄄。",
                    "zhushu": "〇鄄，本亦作甄，規面反。",
                    "type": 2
                },
                {
                    "paragraph": "十有五年，春，齊侯、宋公、陳侯、衛侯、鄭伯㑹于鄄。○夏，夫人姜氏如齊。○秋，宋人、齊人、邾婁人伐兒。",
                    "zhushu": "○兒，音郳。"
                },
                {
                    "paragraph": "〇鄭人侵宋。○冬，十月。",
                    "zhushu": "",
                    "type": 2
                },
                {
                    "paragraph": "十有六年，春，王正月。○夏，宋人、齊人、衛人伐鄭。〇秋，荆伐鄭。○冬，十有二月，公㑹齊侯、宋公、陳侯、衛侯、鄭伯、許男、曹伯、滑伯、滕子，同盟于幽。同盟者何？同欲也。",
                    "zhushu": "同心欲盟也。同心爲善，善必成；同心爲惡，惡必成，故重而言同心也。〇滑，于八反。"
                },
                {
                    "paragraph": "〇邾婁子克卒。",
                    "zhushu": "小國未甞卒，而卒者，爲慕霸者，有尊天子之心，行進也。不日，始與霸者，未如𤨏。𤨏卒在二十八年。〇爲慕，于僞反。如𤨏，息果反。",
                    "type": 2
                },
                {
                    "paragraph": "十有七年，春，齊人執鄭瞻。鄭瞻者何？鄭之微者也。",
                    "zhushu": "以無氏也。"
                },
                {
                    "paragraph": "此鄭之微者，何言乎齊人執之？",
                    "zhushu": "据獲宋萬不書者，不坐獲微者。今書齊稱人，坐執文。〇鄭瞻，二傳作“詹”。"
                },
                {
                    "paragraph": "書甚佞也。",
                    "zhushu": "爲甚佞，故書惡之，所以輕坐執人也。然不得爲伯討者，事未得行，罪未成也。孔子曰：“放鄭聲，逺佞人。”罪未成者，伯當逺之而已。○爲甚，于僞反。惡之，烏路反，下“惡之”皆同。逺佞，于萬反，下同。"
                },
                {
                    "paragraph": "○夏，齊人瀐于遂。瀐者何？瀐積也，衆殺戍者也。",
                    "zhushu": "瀐者，死丈，瀐之爲死，積死非一之辭，故曰瀐積。衆，多也。以兵守之曰戍。齊人滅遂，遂民不安，欲去，齊強戍之。遂人共以藥投其所飲食水中，多殺之。古者有分土，無分民，齊戍之，非也，遂不當坐也，故使齊爲自積死文也。稱人者，衆辭也。不書戍將帥者，封内之兵，故不書。〇瀐，子廉反，二傳作“殲”。積，本又作漬。強，其丈反。將帥，子匠反；下所𩔖反。"
                },
                {
                    "paragraph": "○秋，鄭瞻自齊逃來。何以書？書甚佞也。曰：“佞人來矣！佞人來矣！”",
                    "zhushu": "重言來者，道經主書者若傳云爾，蓋痛魯知而受之，信其計策，以取齊淫女，丹楹刻桷，卒爲後敗也。加“逃”者，抑之也。所以抑之者，上執稱人，嫌惡未明。繫鄭者，明行當本於鄉里也。子貢問曰：“郷人皆好之，何如？”子曰：“未可。”“郷人皆惡之，何如？”子曰：“未可。不若郷人之善者善之，郷人之惡者惡之。”〇重，直用反。明行，下孟反。"
                },
                {
                    "paragraph": "〇冬，多麋。何以書？記異也。",
                    "zhushu": "麋之爲言，猶迷也，象魯爲鄭瞻所迷惑也。言多者，以多爲異也。〇麋，亡悲反。",
                    "type": 2
                },
                {
                    "paragraph": "十有八年，春，王三月，日有食之。",
                    "zhushu": "是後戎犯中國，魯蔽鄭瞻，夫人如莒，淫泆不制所致。"
                },
                {
                    "paragraph": "○夏，公追戎于濟西。",
                    "zhushu": "以兵逐之曰追。〇濟，子禮反。"
                },
                {
                    "paragraph": "此未有言伐者，其言追何？",
                    "zhushu": "据公追齊師至𨟎，舉齊侵也。"
                },
                {
                    "paragraph": "大其爲中國追也。",
                    "zhushu": "以其不限所至，知爲中國追也。〇爲中，于僞反，注及下皆同。"
                },
                {
                    "paragraph": "此未有伐中國者，則其言爲中國追何？大其未至而豫禦之也。其言于濟西何？",
                    "zhushu": "据公追齊師至𨟎，弗及，不言于也。"
                },
                {
                    "paragraph": "大之也。",
                    "zhushu": "大公除害，恩及濟西也。言大者，當有功賞也。追例時。"
                },
                {
                    "paragraph": "○秋，有𧌒。何以書？記異也。",
                    "zhushu": "𧌒之，猶言惑也。其毒害傷人，形體不可見，象魯爲鄭瞻所惑，其毒害傷人，將以大亂而不能見也。言有者，以有爲異也。〇𧌒，音或，短狐也，或謂之射工，音食。"
                },
                {
                    "paragraph": "○冬，十月。",
                    "zhushu": "",
                    "type": 2
                },
                {
                    "paragraph": "十有九年，春，王正月。〇夏，四月。〇秋，公子結媵陳人之婦于鄄，遂及齊侯、宋公盟。媵者何？諸侯娶一國，則二國往媵之，以姪娣從。",
                    "zhushu": "言往媵之者，禮：君不求媵，二國自往媵夫人，所以一夫人之尊。〇媵陳，以證反，又繩證反。娣從，才用反，下注同。"
                },
                {
                    "paragraph": "姪者何？兄之子也。娣者何？弟也。諸侯壹聘九女，諸侯不再娶。",
                    "zhushu": "必以姪娣從之者，欲使一人有子，二人喜也。所以防嫉妬，令重繼嗣也，因以備尊尊親親也。九者，極陽數也。不再娶者，所以節人情，開媵路。〇嫉，音疾，又音自。"
                },
                {
                    "paragraph": "媵不書，此何以書？",
                    "zhushu": "据伯姫歸于紀，不書媵也。"
                },
                {
                    "paragraph": "爲其有遂事書。",
                    "zhushu": "爲下有遂事，善也，故書。所以不當書，以起將有所詳録，猶伯姫書媵也。不媵則當取，得書者張本。文言公子結如陳，遂及齊侯、宋公盟于鄄。〇爲其，于僞反，注及下注同。"
                },
                {
                    "paragraph": "大夫無遂事，此其言遂何？聘禮，大夫受命不受辭，",
                    "zhushu": "以外事不素制，不豫設，故云爾。"
                },
                {
                    "paragraph": "岀竟有可以安社稷、利國家者，則專之可也。",
                    "zhushu": "先是鄄、幽之㑹，公此不至，公子結出竟，遭齊、宋欲深謀伐魯，故專矯君命而與之盟，除國家之難，全百姓之命，故善而詳録之。先書地，後書盟者，明出竟乃得專之也。盟不地者，方使上爲出竟地，即更出地，嫌上地自爲媵出地也。陳稱人者，爲内書，故略以外國辭言之。此陳侯夫人言婦者，在塗也。加“之”者，禮未成也。冬，齊人、宋人、陳人伐我西鄙。而盟不日者，起國家後背結之約，非結不信也。〇矯，居表反。難，乃旦反。背，音佩。"
                },
                {
                    "paragraph": "○夫人姜氏如莒。〇冬，齊人、宋人、陳人伐我西鄙。",
                    "zhushu": "鄙者，邊垂之辭，榮見逺也。",
                    "type": 2
                },
                {
                    "paragraph": "二十年，春，王二月，夫人姜氏如莒。",
                    "zhushu": "月者，再出也。不從四年巳月者，異國。"
                },
                {
                    "paragraph": "〇夏，齊大災。大災者何？大瘠也。",
                    "zhushu": "瘠，病也，齊人語也。以加“大”，知非火災也。〇大瘠，在亦反，病也，本或作癠，才細反，一本作漬，才賜反，鄭注曲禮引此同。"
                },
                {
                    "paragraph": "大瘠者何？㾐也。",
                    "zhushu": "㾐者，民疾疫也。○㾐，力二反，疾疫也。疫，音役。"
                },
                {
                    "paragraph": "何以書？記災也。外災不書，此何以書？及我也。",
                    "zhushu": "與宋大水同義。㾐者，邪亂之氣所生。是時，魯任鄭瞻，夫人如莒淫泆，齊侯亦淫諸姑姊妹，不嫁者七人。〇邪，似嗟反。"
                },
                {
                    "paragraph": "〇秋，七月。〇冬，齊人伐戎。",
                    "zhushu": "",
                    "type": 2
                },
                {
                    "paragraph": "二十有一年，春，王正月。〇夏，五月辛酉，鄭伯突卒。",
                    "zhushu": "〇鄭伯突，徒没反，厲公也。"
                },
                {
                    "paragraph": "〇秋，七月戊戌，夫人姜氏薨。〇冬，十有二月，葬鄭厲公。",
                    "zhushu": "春秋篡明者書葬。",
                    "type": 2
                },
                {
                    "paragraph": "二十有二年，春，王正月，肆大省。肆者何？跌也。",
                    "zhushu": "跌，過度。○肆，音四，本或作佚。大省，所景反，除“自省”皆同，二傳作“眚”。跌，大結反，過度也。"
                },
                {
                    "paragraph": "大省者何？災省也。",
                    "zhushu": "謂子、卯日也。夏以卯日亡，殷以子日亡，先王常以此日省吉事，不忍舉，又大自省勑，得無獨有此行乎？常若聞災自省，故曰災省也。〇行，下孟反。"
                },
                {
                    "paragraph": "肆大省何以書？譏。何譏爾？譏始忌省也。",
                    "zhushu": "時，魯有夫人喪，忌省日不哭。省日本以忌吉事，不以忌凶事，故禮，哭不辟子、卯日，所以專孝子之思也。不與念母而譏忌省者，本不事母則已，不當忌省，猶爲商人責不討賊。〇思，息嗣反。爲，于僞反。"
                },
                {
                    "paragraph": "〇癸丑，葬我小君文姜。文姜者何？莊公之母也。",
                    "zhushu": "輙發傳者，起讎母，録子恩。凡母在子年，無適庶皆繫子也。不在子年，適母繫夫，庶母繫子。言小君者，比於君爲小，俱臣子辭也。文者，謚也。夫人以姓配謚，欲使終不忘本也。〇無適，丁歷反，下同。"
                },
                {
                    "paragraph": "〇陳人殺其公子禦宼。",
                    "zhushu": "書者，殺君之子，重也。"
                },
                {
                    "paragraph": "○夏，五月。",
                    "zhushu": "以五月首時者，譏。莊公取讎國女，不可以事先祖，奉四時祭祀，猶五月不宜以首時。"
                },
                {
                    "paragraph": "○秋，七月丙申，及齊髙傒盟于防。",
                    "zhushu": "防，魯地。〇傒，音𠔃。"
                },
                {
                    "paragraph": "齊髙傒者何？貴大夫也。曷爲就吾微者而盟？",
                    "zhushu": "据曁與公盟也。"
                },
                {
                    "paragraph": "公也。",
                    "zhushu": "以其日。微者不得日，大夫盟當出名氏。"
                },
                {
                    "paragraph": "公則曷爲不言公？諱與大夫盟也。〇冬，公如齊納幣。",
                    "zhushu": "納幣，即納徴。納徴，禮曰“主人受幣，士受儷皮”是也。禮言“納徴”，春秋言“納幣”者，春秋質也。凡㛰禮皆用鴈，取其知時𠉀。唯納徴用𤣥纁束帛、儷皮。𤣥纁，取其順天地也。儷皮者，鹿皮，所以重古也。〇纁，許云反。儷，力計反，本又作麗。"
                },
                {
                    "paragraph": "納幣不書，此何以書？",
                    "zhushu": "据桓三年公子翬如齊迎女，不書納幣。"
                },
                {
                    "paragraph": "譏。何譏爾？親納幣，非禮也。",
                    "zhushu": "時，莊公實以淫泆大惡不可言，故因其有事於納幣，以無廉恥爲譏。不譏喪娶者，舉淫爲重也。凡公之齊，所以起淫者，皆以危致也。",
                    "type": 2
                },
                {
                    "paragraph": "二十有三年，春，公至自齊。桓之盟不日，其㑹不致，信之也。",
                    "zhushu": "据柯之盟不日，柯之㑹不致。"
                },
                {
                    "paragraph": "此之桓國，何以致？危之也。何危爾？公一陳佗也。",
                    "zhushu": "公如齊淫，與陳佗相似如一也。〇佗，大何反。"
                },
                {
                    "paragraph": "〇祭叔來聘。",
                    "zhushu": "不稱使者，公一陳佗，故絶，使若我無君，以起其當絶，因不與天子下聘小人。○祭，側界反。"
                },
                {
                    "paragraph": "〇夏，公如齊觀社。何以書？譏。何譏爾？諸侯越竟觀社，非禮也。",
                    "zhushu": "觀社者，觀祭社。諱淫言觀社者，與親納幣同義。社者，土地之主。祭者，報德也。生萬物，居人民，德至厚，功至大，故感春秋而祭之。天子用三牲，諸侯用羊豕。"
                },
                {
                    "paragraph": "公至自齊。○荆人來聘。荆何以稱人？",
                    "zhushu": "据上稱州。"
                },
                {
                    "paragraph": "始能聘也。",
                    "zhushu": "春秋王魯，因其始來聘，明夷狄能慕王化，脩聘禮，受正朔者，當進之，故使稱人也。稱人當繫國，而繫荆者，許夷狄者不一而足。"
                },
                {
                    "paragraph": "〇公及齊侯遇于榖。〇蕭叔朝公。其言朝公何？",
                    "zhushu": "据公在内，不言朝公，在外言㑹。"
                },
                {
                    "paragraph": "公在外也。",
                    "zhushu": "時，公受朝於外，故言“朝公”，惡公不受於廟。〇惡公，烏路反，下同。"
                },
                {
                    "paragraph": "○秋，丹桓宫楹。何以書？譏。何譏爾？丹桓宫楹，非禮也。",
                    "zhushu": "楹，柱也。丹之者，爲將娶齊女，欲以誇大示之。傳言“丹桓宫”者，欲道天子、諸侯各有制也。禮，天子斲而礱之，加密石焉；諸侯斲而礱之，不加密石；大夫斲之；士首本。失禮宗廟例時。〇宫楹，音盈，柱也，下傳及注同。爲將，于僞反。斲，丁角反，下同。礱，力工反。"
                },
                {
                    "paragraph": "〇冬，十有一月，曹伯射姑卒。",
                    "zhushu": "曹逹春秋，常卒月葬時也。始卒日，葬月，嫌與大國同。後卒而不日，入所聞丗，可日不復日。〇射姑，音亦。復，扶又反。"
                },
                {
                    "paragraph": "○十有二月甲寅，公㑹齊侯，盟于扈。桓之盟不日，此何以日？危之也。何危爾？我貳也。",
                    "zhushu": "莊公有淫泆汚貳之行。〇扈，音户。有汙，汙辱之汙，一音烏卧反，後放此。行，下孟反。"
                },
                {
                    "paragraph": "魯子曰：“我貳者，非彼然，我然也。”",
                    "zhushu": "嫌上說以齊惡我貳，相疑而盟，故曰也。解言非齊惡我也。我行汚貳，動作有危，故日之也。",
                    "type": 2
                },
                {
                    "paragraph": "二十有四年，春，王三月，刻桓宫桷。何以書？譏。何譏爾？刻桓宫桷，非禮也。",
                    "zhushu": "與丹楹同義。月者，功重於丹楹。〇桷，音角，椽也。"
                },
                {
                    "paragraph": "〇葬曹莊公。〇夏，公如齊逆女。何以書？親迎，禮也。",
                    "zhushu": "諱淫，故使若以得禮書也。禮，諸侯旣娶，三月，然後夫人見宗廟；見宗廟，然後成婦禮。〇迎，魚命反。見宗，賢遍反，下傳文“見也”“見用幣”及注同。"
                },
                {
                    "paragraph": "〇秋，公至自齊。八月丁丑，夫人姜氏入。其言入何？",
                    "zhushu": "据夫人姜氏言至、不言入。"
                },
                {
                    "paragraph": "難也。其言日何？",
                    "zhushu": "据夫人姜氏至不日。〇難也，乃旦反，下及注同。"
                },
                {
                    "paragraph": "難也。其難奈何？夫人不僂，不可使入，與公有所約，然後入。",
                    "zhushu": "僂，疾也，齊人語。約，約逺媵妾也。夫人稽留，不肯疾順公，不可使即入。公至後，與公約定，八月丁丑乃入，故爲難辭也。夫人要公不爲大惡者，妻事夫有四義：雞鳴縰笄而朝，君臣之禮也；三年惻隱，父子之恩也；圖安危可否，兄弟之義也；樞機之内，寢席之上，朋友之道，不可純以君臣之義責之。〇不僂，力主反，疾也，注同。逺，于萬反。要，一遥反。縰笄，所買反，又所綺反。惻隱，𥘉力反。"
                },
                {
                    "paragraph": "戊寅，大夫宗婦覿，用幣。宗婦者何？大夫之妻也。覿者何？見也。用者何？用者不宜用也。",
                    "zhushu": "不宜用幣爲贄也。〇覿，大歷反，見也。贄，音至。"
                },
                {
                    "paragraph": "見用幣，非禮也。",
                    "zhushu": "以文在覿下，不使齎見，知非禮也。"
                },
                {
                    "paragraph": "然則曷用？棗栗云乎，腵脩云乎。",
                    "zhushu": "腵脩者，脯也。禮，婦人見舅姑，以棗、栗爲贄；見女姑，以腵脩爲䞇；見夫人，至尊，兼而用之。“云乎”，辭也。棗栗，取其早自謹敬；腵脩，取其斷斷自脩正。執此者，若其辭云爾，所以叙情配志也。凡贄，天子用鬯，諸侯用玉，卿用羔，大夫用鴈，士用雉。雉取其耿介；鴈取其在人上，有先後行列；羔取其執之不鳴，殺之不號，乳必跪而受之，𩔖死義知禮者也；玉取其至清而不自蔽其惡，絜白而不受汚，内堅剛而外温潤，有似乎備德之君子；鬯取其芬芳在上，臭逹於天，而醇粹無擇，有似乎聖人。故視其所執，而知其所任矣。“日”者，禮：夫人至，大夫皆郊迎。明日，大夫宗婦皆見，故著其明日也。大夫妻言“宗婦”者，大夫爲宗子者也。族所以有宗者，爲調族理親䟽，令昭穆親䟽各得其序也。故始統丗丗繼重者爲大宗，旁統者爲小宗。小宗無子則絶，大宗無子則不絶，重本也。天子、諸侯，丗以三牲養，禮有代宗之義。大夫不丗，不得專宗。著言“宗婦”者，重教化自本始也。〇斷脩，丁亂反，注同，本又作腵，音同，鍜脯加薑桂曰脩。耿介，古幸反；下音界。行，户郎反。號，户刀反。跪，其委反。醇，音純。粹，雖遂反。爲調，于僞反，下“仕爲”同。令，力呈反。昭穆，上遥反，凡昭穆之例皆同。"
                },
                {
                    "paragraph": "〇大水。",
                    "zhushu": "夫人不制，遂淫二叔，隂氣盛，故明年復水也。〇復，扶又反。"
                },
                {
                    "paragraph": "〇冬，戎侵曹。曹羈出奔陳。曹羈者何？曹大夫也。",
                    "zhushu": "以小國，知無氏爲大夫。〇曹羈，居宜反，下同。"
                },
                {
                    "paragraph": "曹無大夫，此何以書？",
                    "zhushu": "据羈無氏。"
                },
                {
                    "paragraph": "賢也。何賢乎曹羈？",
                    "zhushu": "据國見侵，出奔以辟難。"
                },
                {
                    "paragraph": "戎將侵曹，曹羈諌曰：“戎衆以無義，",
                    "zhushu": "戎師多，又常以無義爲事。"
                },
                {
                    "paragraph": "君請勿自敵也。”",
                    "zhushu": "禮，兵敵則戰，不敵則守。君師少，不如守，且使臣下往。○則守，手又反，又如字，下同。"
                },
                {
                    "paragraph": "曹伯曰：“不可。”",
                    "zhushu": "臣下不可獨往。"
                },
                {
                    "paragraph": "三諌不從，遂去之。故君子以爲得君臣之義也。",
                    "zhushu": "孔子曰：“所謂大臣者，以道事君，不可則止。”此之謂也。諌必三者，取月生三日而成魄，臣道就也。不從得去者，仕爲行道，道不行，義不可以素餐，所以申賢者之志，孤惡君也。諌有五：一曰諷諌，孔子曰：“家不藏甲，邑無百雉之城，季氏自墮之是也。”二曰順諌，曹羈是也。三曰直諌，子家駒是也。四曰爭諌，子反請歸是也。五曰贛諌，百里子、蹇叔子是也。〇魄，普白反。餐，七干反。諷，方鳯反。墮，許規反。爭，爭鬭之爭。贛諌，陟降反，又呼弄反，又丑用反。"
                },
                {
                    "paragraph": "〇赤歸于曹郭公。赤者何？曹無赤者，蓋郭公也。",
                    "zhushu": "以郭公在赤下。〇赤歸于曹郭公，此連爲句。郭，音虢，亦如字，連讀郭公爲一句。"
                },
                {
                    "paragraph": "郭公者何？失地之君也。",
                    "zhushu": "失地者，出奔也。名言歸，倒郭公置赤下者，欲起曹伯爲戎所殺，故使若曹伯死，謚之爲郭公。而赤微者，自歸曹也。不言赤奔者，從微者例，不得録出奔。",
                    "type": 2
                },
                {
                    "paragraph": "二十有五年，春，陳侯使女叔來聘。",
                    "zhushu": "稱字者，敬老也。礼，七十，雖庶人，主孝而禮之。孝經曰“昔者明王之以孝治天下也，不敢遺小國之臣”是也。〇女，音汝。"
                },
                {
                    "paragraph": "○夏，五月癸丑，衛侯朔卒。",
                    "zhushu": "春秋篡明者當書葬，朔不書葬，嫌與篡同例。身絶、國不絶，故去葬，明犯天子命重，不得書葬，與盗國同。〇故去，起吕反，年末同。"
                },
                {
                    "paragraph": "○六月辛未，朔，日有食之，鼔用牲于社。日食則曷爲鼔用牲于社？",
                    "zhushu": "据日食在天。"
                },
                {
                    "paragraph": "求乎隂之道也。",
                    "zhushu": "求，責求也。"
                },
                {
                    "paragraph": "以朱絲營社，或曰脅之，或曰爲闇，恐人犯之，故營之。",
                    "zhushu": "或曰者，或人辭，其義各異也。或曰脅之，與責求同義。社者，土地之主也。月者，土地之精也。上繫于天而犯日，故鳴鼓而攻之，脅其本也。朱絲營之，助陽抑隂也。或曰爲闇者，社者，土地之主尊也，爲日光尽，天闇𡨋，恐人犯歷之，故營之。然此說非也。記或傳者，示不欲絶異說爾。先言“鼓”，後言用牲者，明先以尊命責之，後以臣子禮接之，所以爲順也。不言鼓于社用牲者，與“禘于大廟，用致夫人”同，嫌起用牲爲非禮。書者善内感懼天災，應變得禮也。是後夫人遂不制，通扵二叔，殺二嗣子也。○營社，一傾反，又如字，本亦作縈，同。爲闇，于僞反，注“爲闇、爲日光”同。大廟，音㤗。應變，應對之應。"
                },
                {
                    "paragraph": "〇伯姫歸于𣏌。○秋，大水。鼓用牲于社于門。其言于社、于門何？",
                    "zhushu": "据一鼔用牲耳。"
                },
                {
                    "paragraph": "于社，禮也；于門，非禮也。",
                    "zhushu": "于門非禮，故略不復舉鼓用牲。不舉非禮爲重者，如去“于社”，嫌于門禮也。大水與日食同禮者，水亦土地所爲，雲實出于地，而施于上乃雨，歸功于天，猶臣歸美于君。○復，扶又反。"
                },
                {
                    "paragraph": "○冬，公子友如陳。",
                    "zhushu": "如陳者，聘也。内朝聘言如者，尊内也。書者，録内所交接也。朝京師大國，善有加録文，如楚有危文。聘無月者，比於朝輕也。"
                },
                {
                    "paragraph": "二十有六年，公伐戎。○夏，公至自伐戎。○曹殺其大夫。何以不名？",
                    "zhushu": "据莒小於曹，殺公子意恢名。"
                },
                {
                    "paragraph": "衆也。曷爲衆殺之？",
                    "zhushu": "据殺三卻名。"
                },
                {
                    "paragraph": "不死于曹君者也。",
                    "zhushu": "曹諸大夫與君俱敵戎戰，曹伯爲戎所殺，諸大夫不伏節死義，獨退求生，後嗣子立而誅之。春秋以爲得其罪，故衆略之不名。心書君殺大夫，大夫有罪，以專殺書，他皆以罪舉。"
                },
                {
                    "paragraph": "君死乎位曰滅，曷爲不言其滅？",
                    "zhushu": "据胡子髠滅。〇髠，苦門反。"
                },
                {
                    "paragraph": "爲曹羈諱也。此蓋戰也，何以不言戰？",
                    "zhushu": "如上語，知爲戰。〇爲曹，于僞反，下同。"
                },
                {
                    "paragraph": "爲曹羈諱也。",
                    "zhushu": "諱者，上出奔，嫌辟難，欲起其賢，又所諌者戰也，故爲去“戰、滅”之文，所以致其意也。曹無大夫，書殺大夫者，起當誅也。〇避難，乃旦反。爲去，于僞反；下起吕反。"
                },
                {
                    "paragraph": "○秋，公㑹宋人、齊人伐徐。〇冬，十有二月癸亥，朔，日有食之。",
                    "zhushu": "異與上日食略同。",
                    "type": 2
                },
                {
                    "paragraph": "二十有七年，春，公㑹𣏌伯姫于洮。",
                    "zhushu": "書者惡公教内女以非禮也。洮，内也。凡公出，在外致，在内不致。其與婦人㑹，不别得意，雖在外猶不致。伯姫不卒者，蓋不與卒于無服。女㑹來例皆時。〇洮，他刀反。惡公，烏路反，下“惡莊”同。别，彼列反。"
                },
                {
                    "paragraph": "〇夏，六月，公㑹齊侯、宋公、陳侯、鄭伯，同盟于幽。〇秋，公子友如陳，葬原仲。原仲者何？陳大夫也。大夫不書葬，此何以書？",
                    "zhushu": "据益師等皆不書葬。稱字者，葬從主人也。"
                },
                {
                    "paragraph": "通乎季子之私行也。",
                    "zhushu": "不以公事行曰私行，私行不言“葬原仲于陳”。若告糴者告糴上有“無麥禾”，知以國事起。此上下無起文，而不言“如陳”，嫌不辟國事，實私行也。不嫌使乎大夫者，有國文也。〇告糴，音狄，下同。使，所吏反。"
                },
                {
                    "paragraph": "何通乎季子之私行？",
                    "zhushu": "据大夫私行不書。"
                },
                {
                    "paragraph": "辟内難也。",
                    "zhushu": "欲起其辟内難。〇内難，乃旦反，注及下皆同。"
                },
                {
                    "paragraph": "君子辟内難，而不辟外難。",
                    "zhushu": "禮記曰：門内之治恩揜義，門外之治義揜恩。〇之治，直吏反，下“之治”同。"
                },
                {
                    "paragraph": "内難者何？公子慶父、公子牙、公子友，皆莊公之母弟也。公子慶父、公子牙通乎夫人",
                    "zhushu": "通者，淫通。"
                },
                {
                    "paragraph": "以脅公，",
                    "zhushu": "語在三十二年。"
                },
                {
                    "paragraph": "季子起而治之，則不得與于國政；坐而視之，則親親，",
                    "zhushu": "親，至親也。○與，音預。"
                },
                {
                    "paragraph": "因不忍見也。",
                    "zhushu": "因縁己心不忍見親親之亂。"
                },
                {
                    "paragraph": "故於是復請至于陳，而葬原仲也。",
                    "zhushu": "書者惡莊公不能任用，使辟難而出。"
                },
                {
                    "paragraph": "○冬，𣏌伯姫來。其言來何？",
                    "zhushu": "据有來歸。"
                },
                {
                    "paragraph": "直來曰來，",
                    "zhushu": "直來，無事而來也。諸侯夫人尊重，旣嫁，非有大故不得反。唯自大夫妻，雖無事，歳一歸宗。"
                },
                {
                    "paragraph": "大歸曰來歸。",
                    "zhushu": "大歸者，廢棄來歸也。婦人有七棄、五不娶、三不去。甞更三年喪不去，不忘恩也；賤取貴不去，不背德也；有所受無所歸不去，不窮窮也。䘮婦長女不娶，無教戒也；丗有惡疾不娶，棄於天也；丗有刑人不娶，棄於人也；亂家女不娶，𩔖不正也；逆家女不娶，廢人倫也。無子棄，絶丗也；淫泆棄，亂𩔖也；不事舅姑棄，悖德也；口舌棄，離親也；盗𥨸棄，反義也；嫉妬棄，亂家也；惡疾棄，不可奉宗廟也。〇更，音庚。背，音佩。喪婦，息浪反。長女，丁丈反。悖，𥙷内反。"
                },
                {
                    "paragraph": "○莒慶來逆叔姫。莒慶者何？莒大夫也。莒無大夫，此何以書？譏。何譏爾？大夫越竟逆女，非禮也。",
                    "zhushu": "禮，大夫任重，爲越竟逆女，於政事有所損曠，故竟内乃得親迎，所以屈私赴公也。言叔姫者，婦人以字通，言叔姫，賤，故略與歸同文，重乖離也。"
                },
                {
                    "paragraph": "○𣏌伯來朝。",
                    "zhushu": "𣏌，夏後。不稱公者，春秋黜𣏌，新周而故宋，以春秋當新王。黜而不稱侯者，方以子貶，起伯爲黜。說在僖二十三年。〇夏，户雅反。"
                },
                {
                    "paragraph": "〇公㑹齊侯于城濮。",
                    "zhushu": "〇濮，音卜。",
                    "type": 2
                },
                {
                    "paragraph": "二十有八年，春，王三月甲寅，齊人伐衛。衛人及齊人戰，衛人敗績。伐不日，此何以日？",
                    "zhushu": "据鄭人伐衛不日。"
                },
                {
                    "paragraph": "至之日也。",
                    "zhushu": "用兵之道，當先至竟侵責之，不服，乃伐之。今日至，便以今日伐之，故曰以起其暴也。"
                },
                {
                    "paragraph": "戰不言伐，此其言伐何？至之日也。",
                    "zhushu": "至日便伐，明暴，故舉伐。"
                },
                {
                    "paragraph": "春秋伐者爲客，",
                    "zhushu": "伐人者爲客，讀伐，長言之，齊人語也。〇伐者爲客，何云讀伐長言之？伐人者也。"
                },
                {
                    "paragraph": "伐者爲主，",
                    "zhushu": "見伐者爲主，讀伐，短言之，齊人語也。〇伐者爲主，何云讀伐短言之？見伐者也。"
                },
                {
                    "paragraph": "故使衛主之也。",
                    "zhushu": "戰序上，言及者爲主。"
                },
                {
                    "paragraph": "曷爲使衛主之？",
                    "zhushu": "据宋襄公伐齊，宋主齊。"
                },
                {
                    "paragraph": "衛未有罪爾。",
                    "zhushu": "蓋爲幽之㑹，服父䘮未終而不至故。〇蓋爲，于僞反。"
                },
                {
                    "paragraph": "敗者稱師，衛何以不稱師？",
                    "zhushu": "据桓十三年己巳，燕人戰敗績稱師也。"
                },
                {
                    "paragraph": "未得乎師也。",
                    "zhushu": "未得成列爲師也。詐戰不言戰，言戰者，衛未有罪，方欲使衛主齊，見直文也。不地者，因都主國也。〇見直，賢偏反。"
                },
                {
                    "paragraph": "○夏，四月丁未，邾婁子瑣卒。",
                    "zhushu": "日者，附從霸者朝天子行進。〇𤨏，素果反。"
                },
                {
                    "paragraph": "〇秋，荆伐鄭。公㑹齊人、宋人、邾婁人救鄭。",
                    "zhushu": "書者，善中國能相救。"
                },
                {
                    "paragraph": "〇冬，築微。",
                    "zhushu": "○築微，左氏作“麋”。"
                },
                {
                    "paragraph": "大無麥、禾。冬，旣見無麥、禾矣，曷爲先言“築微”而後言“無麥、禾”？諱以凶年造邑也。",
                    "zhushu": "諱使若造邑而後無麥禾者，惡愈也。此蓋秋水所傷，就“築微”下俱舉水，則嫌冬水，推秋無麥禾。使若冬水所傷者，但言無麥禾，則嫌秋自不成，不能起秋水。因疾莊公行𩔖同，故加“大”，明有秋水也。此夫人淫泆之所致。"
                },
                {
                    "paragraph": "〇臧孫辰告糴于齊。告糴者何？請糴也。",
                    "zhushu": "買榖曰糴。"
                },
                {
                    "paragraph": "何以不稱使？",
                    "zhushu": "据上“大無麥、禾”，知以國事行，當言“如”也。"
                },
                {
                    "paragraph": "以爲臧孫辰之私行也。曷爲以臧孫辰之私行？",
                    "zhushu": "据國事也。"
                },
                {
                    "paragraph": "君子之爲國也，必有三年之委。一年不熟，告糴，譏也。",
                    "zhushu": "古者三年耕，必餘一年之儲；九年耕，必有三年之積。雖遇凶災，民不飢乏。莊公享國二十八年，而無一年之畜，危亡切近，故諱，使若國家不匱，大夫自私行糴也。〇委，於鬼反。儲，直魚反。畜，勑六反。匱，其位反。",
                    "type": 2
                },
                {
                    "paragraph": "二十有九年，春，新延廏。新延廏者何？脩舊也。",
                    "zhushu": "舊，故也。繕故曰新，有所増益曰作，始造曰築。〇廏，九又反。"
                },
                {
                    "paragraph": "脩舊不書，此何以書？",
                    "zhushu": "据新宫災後脩不書。"
                },
                {
                    "paragraph": "譏。何譏爾？凶年不脩。",
                    "zhushu": "不諱者，繕故功費差輕於造邑。延廏，馬廏也。○費，芳味反。差，初賣反。"
                },
                {
                    "paragraph": "〇夏，鄭人侵許。〇秋，有蜚。何以書？記異也。",
                    "zhushu": "蜚者，臭惡之䖝也，象夫人有臭惡之行。言有者，南越盛暑所生，非中國之所有。〇蜚，扶味反，𦤀蟲也。行，下孟反。"
                },
                {
                    "paragraph": "○冬，十有二月，紀叔姫卒。",
                    "zhushu": "國滅卒者，從夫人行，待之以初也。"
                },
                {
                    "paragraph": "○城諸及防。",
                    "zhushu": "諸，君邑；防，臣邑。言及，别君臣之義。君臣之義正，則天下定矣。○别，彼列反。",
                    "type": 2
                },
                {
                    "paragraph": "三十年，春，王正月。〇夏，師次于成。○秋，七月，齊人降鄣。鄣者何？紀之遺邑也。降之者何？取之也。取之則曷爲不言取之？爲桓公諱也。",
                    "zhushu": "時，霸功足以除惡，故爲諱。言降者，能以德見歸，自來服者可也。〇降鄣，户江反，下注同。鄣，音章。爲桓，于僞反，注同。"
                },
                {
                    "paragraph": "外取邑不書，此何以書？盡也。",
                    "zhushu": "襄公服紀以過，而復盡取其邑，惡其不仁之甚也。月者，重於取邑。○復，扶又反。惡其，烏路反，下同。"
                },
                {
                    "paragraph": "○八月癸亥，葬紀叔姫。外夫人不書葬，此何以書？隱之也。何隱爾？其國亡矣，徒葬乎叔爾。〇九月庚午，朔，日有食之。鼓，用牲于社。",
                    "zhushu": "是後魯比弑二君，狄滅邢、衛。〇比殺，申志反。"
                },
                {
                    "paragraph": "○冬，公及齊侯遇于魯濟。",
                    "zhushu": "○濟，子禮反。"
                },
                {
                    "paragraph": "○齊人伐山戎。此齊侯也，其稱人何？",
                    "zhushu": "据下言齊侯來獻戎捷。"
                },
                {
                    "paragraph": "貶。曷爲貶？",
                    "zhushu": "据齊侯伐北戎不貶。"
                },
                {
                    "paragraph": "子司馬子曰：“蓋以操之爲已蹙矣。”",
                    "zhushu": "操，迫也。已，甚也。蹙，痛也。迫殺之，甚痛。○以操，七刀反，迫也，注同。蹙，子六反。"
                },
                {
                    "paragraph": "此蓋戰也，何以不言戰？",
                    "zhushu": "据得捷也。"
                },
                {
                    "paragraph": "春秋敵者言戰，桓公之與戎狄，驅之爾。",
                    "zhushu": "時，桓公力但可驅逐之而已，戎亦天地之所生，而乃迫殺之，甚痛，故去戰，貶見其事，惡不仁也。山戎者，戎中之别名。行進，故録之。〇去，起吕反。見，賢徧反。",
                    "type": 2
                },
                {
                    "paragraph": "三十有一年，春，築臺于郎。何以書？譏。何譏爾？臨民之所漱浣也。",
                    "zhushu": "無垢加功曰漱，去垢曰浣，齊人語也。譏者，爲瀆下也。禮，天子外屏，諸侯内屏，大夫帷，士簾，所以防泄慢之漸也。禮，天子有靈臺，以候天地；諸侯有時臺，以候四時。登髙逺望，人情所樂，動而無益於民者，雖樂不爲也。四方而髙曰臺。〇漱，素口反。浣，户管反。垢，古口反。去，起吕反。爲瀆，于僞反，下“爲威”同。"
                },
                {
                    "paragraph": "〇夏，四月，薛伯卒。",
                    "zhushu": "卒者，薛與滕俱朝隱公，桓弑隱而立，滕朝桓公，薛獨不朝，知去就也。〇桓殺，申志反。"
                },
                {
                    "paragraph": "〇築臺于薛。何以書？譏。何譏爾？逺也。",
                    "zhushu": "禮，諸侯之觀不過郊。〇觀，工喚反。"
                },
                {
                    "paragraph": "〇六月，齊侯來獻戎捷。",
                    "zhushu": "戰所獲物曰捷。"
                },
                {
                    "paragraph": "齊，大國也，曷爲親來獻戎捷？",
                    "zhushu": "据齊未甞朝魯。"
                },
                {
                    "paragraph": "威我也。",
                    "zhushu": "以威恐怖魯也。如上難知爲威魯書之。〇恐怖，丘勇反；下普故反。"
                },
                {
                    "paragraph": "其威我奈何？旗獲而過我也。",
                    "zhushu": "旗，軍幟名，各有色，與金鼔俱舉，使士卒望而爲陳者。旗獲，建旗縣所獲得以過魯也。不書威魯者，恥不能爲齊所忌難，見輕侮也。言獻捷繫戎者，香秋王魯，因見王義。古者，方伯征伐不道，諸侯交格而戰者，誅絶其國，獻捷於王者。楚獻捷時，此月者，刺齊桓憍慢恃盈，非所以就霸功也。〇幟，音志，又申志反，又尺志反，本又作織，同。難，乃旦反。因見，賢徧反。"
                },
                {
                    "paragraph": "〇秋，築臺于秦。何以書？譏。何譏爾？臨國也。",
                    "zhushu": "言國者，社稷、宗廟、朝廷皆爲國，明皆不當臨也。臨社稷、宗廟則不敬，臨朝廷則泄慢也。"
                },
                {
                    "paragraph": "○冬，不雨。何以書？記異也。",
                    "zhushu": "京房易傳曰：旱異者，旱乆而不害物也。斯禄去公室，福由下作，故陽雖不施，而隂道獨行，以成萬物也。先是，比築三臺，慶、牙專政之應。〇施，申䜴反。",
                    "type": 2
                },
                {
                    "paragraph": "三十有二年，春，城小榖。○夏，宋公、齊侯遇于梁丘。〇秋，七月癸巳，公子牙卒。何以不稱弟？",
                    "zhushu": "据公弟叔𦙝卒。〇𦙝，許乙反。"
                },
                {
                    "paragraph": "殺也。殺則曷爲不言刺之？",
                    "zhushu": "据公子買有罪殺之，言刺不言卒。"
                },
                {
                    "paragraph": "爲季子諱殺也。曷爲爲季子諱殺？",
                    "zhushu": "据叔孫得臣卒不日者，惡不發揚公子遂弑也。〇爲季，于僞反，下“爲季、而爲”注“故爲”同。"
                },
                {
                    "paragraph": "季子之遏惡也，",
                    "zhushu": "遏，止。〇遏，於葛反，止也。"
                },
                {
                    "paragraph": "不以爲國獄，",
                    "zhushu": "不就獄致其刑，故言卒。"
                },
                {
                    "paragraph": "縁季子之心而爲之諱。",
                    "zhushu": "季子過在親親，疑於非正，故爲之諱，所以别嫌明疑。○别，彼列反。"
                },
                {
                    "paragraph": "季子之遏惡奈何？莊公病，將死，以病召季子。",
                    "zhushu": "召之於陳。"
                },
                {
                    "paragraph": "季子至，而授之以國政，",
                    "zhushu": "至不書者，内大夫出與歸不兩書。"
                },
                {
                    "paragraph": "曰：“寡人即不起此病，吾將焉致乎魯國？”",
                    "zhushu": "致，與也。〇焉，於䖍反。"
                },
                {
                    "paragraph": "季子曰：“般也存，君何憂焉？”公曰：“庸得若是乎？",
                    "zhushu": "庸，猶傭傭，無節目之辭。〇般，音班。"
                },
                {
                    "paragraph": "牙謂我曰：‘魯一生一及，君已知之矣，",
                    "zhushu": "父死子繼曰生，兄死弟繼曰及。言隱公生，桓公及。今君生，慶父亦當及，是魯國之常也。"
                },
                {
                    "paragraph": "慶父也存。’”",
                    "zhushu": "時，莊公以爲牙欲立慶父。"
                },
                {
                    "paragraph": "季子曰：“夫何敢？是將爲亂乎？夫何敢！”",
                    "zhushu": "再言“夫何敢”者，反覆思惟，且欲以安病人也。孔子曰：“君子有九思：視思明，聽思聦，色思温，貌思恭，言思忠，事思敬，疑思問，忿思難，見得思義。”〇夫何，音扶，下及注同。覆，芳服反。思難，乃旦反。"
                },
                {
                    "paragraph": "俄而牙弑械成。",
                    "zhushu": "是時，牙實欲自弑君，兵械已成，但事未行爾。有攻守之器曰械。〇俄，五多反。牙殺，申志反，注及下“親弑”同。械，户戒反。"
                },
                {
                    "paragraph": "季子和藥而飲之，",
                    "zhushu": "藥者，酖毒也，傳曰“酖之”是也。時，季子亦有械，故能飲之。傳不道者，從可知。〇飲，於鴆反，注同。酖毒，本亦作鴆，直䕃反，下文同。"
                },
                {
                    "paragraph": "曰：“公子從吾言而飲此，則必可以無爲天下戮𥬇，必有後乎魯國；",
                    "zhushu": "時，丗大夫誅不宣揚，子當繼體如故。"
                },
                {
                    "paragraph": "不從吾言而不飲此，則必爲天下戮𥬇，必無後乎魯國。”於是從其言而飲之。飲之無傫氏，至乎王堤而死。公子牙今將爾，",
                    "zhushu": "今將欲殺。〇無傫，“無”本又作“巫”。傫，音力委反，又力追反。堤，丁兮反。"
                },
                {
                    "paragraph": "辭曷爲與親弑者同？",
                    "zhushu": "辭，傳序經辭。親，躬親也。"
                },
                {
                    "paragraph": "君親無將，將而誅焉。",
                    "zhushu": "親，謂父母。〇無將，如字。閔公本“將不誅、將而”皆同；或子匠反，非也。"
                },
                {
                    "paragraph": "然則善之與？曰：然。殺丗子、母弟，直稱君者，甚之也。季子殺母兄，何善爾？誅不得辟兄，君臣之義也。",
                    "zhushu": "以臣事君之義也。唯人君然後得申親親之恩。○與，音餘。"
                },
                {
                    "paragraph": "然則曷爲不直誅而酖之？行誅乎兄，隱而逃之，使託若以疾死然，親親之道也。",
                    "zhushu": "明當以親親原而與之，於治亂當賞疑從重，於平丗當罰疑從輕。莊不卒大夫而卒牙者，本以當國將弑君。書日者，録季子遏惡也。行誅親親，雖酖之，猶有恩也。"
                },
                {
                    "paragraph": "〇八月癸亥，公薨于路寢。路寢者何？正寢也。",
                    "zhushu": "公之正居也。天子、諸侯皆有三寢：一曰髙寢，二曰路寢，三曰小寢。父居髙寢，子居路寢，孫從王父母，妻從夫寢，夫人居小寢。在寢地者，加録内也。夫人不地者，外夫人不卒，内書薨，已録之矣，故出乃地。"
                },
                {
                    "paragraph": "〇冬，十月乙未，子般卒。子卒云子卒，此其稱子般卒何？",
                    "zhushu": "据子赤不言子赤卒。"
                },
                {
                    "paragraph": "君存稱丗子，",
                    "zhushu": "明當丗父位爲君。"
                },
                {
                    "paragraph": "君薨稱子某，",
                    "zhushu": "縁民臣之心不可一日無君，故稱子某，明繼父也。名者，尸柩尚存，猶以君前臣名也。"
                },
                {
                    "paragraph": "旣葬稱子，",
                    "zhushu": "不名者，無所屈也。縁終始之義，一年不二君，故稱子也。"
                },
                {
                    "paragraph": "踰年稱公。",
                    "zhushu": "不可曠年無君。"
                },
                {
                    "paragraph": "子般卒，何以不書葬？",
                    "zhushu": "据定姒俱稱卒書葬。"
                },
                {
                    "paragraph": "未踰年之君也，有子則廟，",
                    "zhushu": "則立廟也。"
                },
                {
                    "paragraph": "廟則書葬；",
                    "zhushu": "録子恩也。"
                },
                {
                    "paragraph": "無子不廟，不廟則不書葬。",
                    "zhushu": "未踰年之君，禮，臣下無服，故無子不廟，不廟則不書葬，示一年不二君也。稱卒不地者，降成君也。日者，爲臣子恩録之也。殺不去日見隱者，降子赤也。○去，起吕反。見，賢徧反。"
                },
                {
                    "paragraph": "○公子慶父如齊。",
                    "zhushu": "如齊者，奔也。是時，季子新酖牙，慶父雖歸獄鄧扈樂，猶不自信於季子，故出也。不言“奔”者，起季子不探其情，不暴其罪。〇樂，音洛。暴，歩卜反。"
                },
                {
                    "paragraph": "〇狄伐邢。",
                    "zhushu": ""
                }
            ]
        },
        {
            "name": "閔公第四",
            "paragraphs": [
                {
                    "paragraph": "閔公第四",
                    "zhushu": "",
                    "type": 1
                },
                {
                    "paragraph": "元年，春，王正月。公何以不言即位？繼弑君不言即位。",
                    "zhushu": "復發傳者，嫌繼未踰年君，義異故也。明當隱之如一。○弑，申志反。復，扶又反，下同。"
                },
                {
                    "paragraph": "孰繼？",
                    "zhushu": "据子般弑不見。○見，賢徧反。"
                },
                {
                    "paragraph": "繼子般也。孰弑子般？慶父也。殺公子牙，今將爾，季子不免。慶父弑君，何以不誅？將而不免，遏惡也。旣而不可及，因獄有所歸，不探其情而誅焉，親親之道也。",
                    "zhushu": "論季子當從議親之辟，猶律親親得相首匿，當與叔孫得臣有差。〇探，他南反。辟，婢亦反。匿，女力反。"
                },
                {
                    "paragraph": "惡乎歸獄？歸獄僕人鄧扈樂。曷爲歸獄僕人鄧扈樂？",
                    "zhushu": "据師還也。○惡，音烏。扈樂，音洛，或如字。"
                },
                {
                    "paragraph": "莊公存之時，樂曾淫于宫中，子般執而鞭之。莊公死，慶父謂樂曰：“般之辱爾，國人莫不知，盍弑之矣？”使弑子般，然後誅鄧扈樂而歸獄焉。",
                    "zhushu": "殺鄧扈樂不書者，微也。○曽，才能反。盍，户臘反。"
                },
                {
                    "paragraph": "季子至而不變也。",
                    "zhushu": "至者，聞君弑，從家至朝。季子知樂勢不能獨弑，而不變正其眞僞。"
                },
                {
                    "paragraph": "〇齊人救邢。〇夏，六月，辛酉，葬我君莊公。○秋，八月，公及齊侯盟于洛姑。",
                    "zhushu": "時慶父内則素得權重，外則出奔彊齊，恐爲國家禍亂，故季子如齊聞之，奉閔公託齊桓爲此盟。下書歸者，使與君致同。主書者，起託君也。"
                },
                {
                    "paragraph": "〇季子來歸。其稱季子何？",
                    "zhushu": "据如陳名不稱季，卒不稱子。"
                },
                {
                    "paragraph": "賢也。",
                    "zhushu": "嫌季子不探誅慶父有甚惡，故復於託君安國賢之，所以輕歸獄，顯所當任逹其功。不稱季友者，明齊繼魯，本感洛姑之託，故令與髙子俱稱子，起其事。〇令，力呈反。"
                },
                {
                    "paragraph": "其言來歸何？",
                    "zhushu": "据召歸不書，隱如言至。"
                },
                {
                    "paragraph": "喜之也。",
                    "zhushu": "季子來歸則國安，故喜之，而變至加録云爾，蓋與賢相起。言歸者，主爲喜出。言來者，起從齊自外來。盟不月，公不致者，桓之盟不日，其㑹不致，信之也。〇主爲，于僞反，下文注皆同。"
                },
                {
                    "paragraph": "〇冬，齊仲孫來。齊仲孫者何？公子慶父也。公子慶父則曷爲謂之齊仲孫？繫之齊也。曷爲繫之齊？",
                    "zhushu": "据欒盈出奔楚，還不繫楚。"
                },
                {
                    "paragraph": "外之也。曷爲外之？",
                    "zhushu": "据俱出奔還也。"
                },
                {
                    "paragraph": "春秋爲尊者諱，",
                    "zhushu": "爲閔公諱受賊人也。"
                },
                {
                    "paragraph": "爲親者諱，",
                    "zhushu": "爲季子親親而受之，故諱也。"
                },
                {
                    "paragraph": "爲賢者諱。",
                    "zhushu": "以季子有遏牙不殺慶父之賢，故爲諱之。"
                },
                {
                    "paragraph": "子女子曰：“以春秋爲春秋，",
                    "zhushu": "以史記氏族爲春秋，言古謂史記爲春秋。"
                },
                {
                    "paragraph": "齊無仲孫，其諸吾仲孫與？”",
                    "zhushu": "齊有髙、國、崔，魯有仲孫氏，亦足以知魯仲孫。言仲孫者，以後所氏起其事。明主書者，賊不宜來，因以起上如齊，實弑君出奔。○子女子，音汝。",
                    "type": 2
                },
                {
                    "paragraph": "二年，春，王正月，齊人遷陽。",
                    "zhushu": "不爲桓公諱者，功未足以覆比滅人之惡也。"
                },
                {
                    "paragraph": "○夏，五月，乙酉，吉禘于莊公。其言吉何？",
                    "zhushu": "据禘于大廟不言吉。〇吉禘，大計反。大廟，音泰，下同。"
                },
                {
                    "paragraph": "言吉者，未可以吉也。",
                    "zhushu": "都未可以吉𥙊。經舉重，不書禘于大廟，嫌獨莊公不當禘于大廟，可禘者，故加吉，明大廟皆不當。"
                },
                {
                    "paragraph": "曷爲未可以吉？",
                    "zhushu": "据三年也。"
                },
                {
                    "paragraph": "未三年也。",
                    "zhushu": "禮，禘祫從先君數，朝聘從今君數。三年喪畢，遭禘則禘，遭祫則祫。○君數，所主反，下同。祫，音治。"
                },
                {
                    "paragraph": "三年矣，曷爲謂之未三年？三年之喪，實以二十五月。",
                    "zhushu": "時莊公薨，至是適二十二月，所以必二十五月者，取期再期，恩倍漸三年也。孔子曰：“子生三年，然後免於父母之懷。夫三年之喪，天下之通喪。”禮士虞記曰：“期而小祥，曰薦此常事。又期而大祥，曰薦此常事。中月而禫，是月也，吉祭，猶未配。”是月者，二十七月也。傳言二十五月者，在二十五月外，可不譏。〇取期，音基，下同。禫，大感反。"
                },
                {
                    "paragraph": "其言于莊公何？",
                    "zhushu": "据禘于大廟不言周公，祫僖公不言僖宫。"
                },
                {
                    "paragraph": "未可以稱宫廟也。",
                    "zhushu": "時閔公以莊公在三年之中，未可入大廟，禘之于新宫，故不稱宫廟，明皆非也。"
                },
                {
                    "paragraph": "曷爲未可以稱宫廟？",
                    "zhushu": "据言禘也。"
                },
                {
                    "paragraph": "在三年之中矣。",
                    "zhushu": "當思慕悲哀，未可以鬼神事之。"
                },
                {
                    "paragraph": "吉禘于莊公，何以書？譏。何譏爾？譏始不三年也。",
                    "zhushu": "與託始同義。"
                },
                {
                    "paragraph": "○秋，八月，辛丑，公薨。公薨何以不地？隱之也。何隱爾？弑也。孰弑之？慶父也。殺公子牙，今將爾，季子不免。慶父弑二君，何以不誅？將而不免，遏惡也。旣而不可及，緩追逸賊，親親之道也。",
                    "zhushu": "與不探其情同義。不書葬者，賊未詩。〇弑，音試，下及注同。"
                },
                {
                    "paragraph": "九月，夫人姜氏孫于邾婁。",
                    "zhushu": "爲淫二叔、殺二嗣子出奔。不如文姜于出奔貶之者，爲内臣子明其義，不得以子絶母。凡公夫人奔例日，此月者，有罪。"
                },
                {
                    "paragraph": "公子慶父出奔莒。",
                    "zhushu": "慶父弑二君，不當復見。所以復見者，起季子緩追逸賊也。不日者，内大夫奔例，無罪者日，有罪者月。外大夫奔例皆時。〇當復，扶又反，下同。見，賢徧反，下文復見同。"
                },
                {
                    "paragraph": "冬，齊髙子來盟。髙子者何？齊大夫也。",
                    "zhushu": "以有髙傒也。"
                },
                {
                    "paragraph": "何以不稱使？",
                    "zhushu": "据鄭伯使其弟語來盟。"
                },
                {
                    "paragraph": "我無君也。",
                    "zhushu": "時閔公弑，僖公未立，故正其義，明君臣無相適之道也。春秋謹於别尊卑，理嫌疑，故絶去使文，以起事張例，則所謂君不使乎大夫也。○别，彼列反。故絶去，起吕反，下欲去同。"
                },
                {
                    "paragraph": "然則何以不名？",
                    "zhushu": "据國佐盟名。"
                },
                {
                    "paragraph": "喜之也。何喜爾？正我也。其正我奈何？莊公死，子般弑，閔公弑，比三君死，曠年無君。",
                    "zhushu": "與曠年無君無異。"
                },
                {
                    "paragraph": "設以齊取魯，曾不興師，徒以言而已矣。",
                    "zhushu": "設時勢然。"
                },
                {
                    "paragraph": "桓公使髙子將南陽之甲，",
                    "zhushu": "南陽，齊下邑。甲、革，皆鎧胄也。〇革，更百反。鎧，苦愛反。胄，直又反。"
                },
                {
                    "paragraph": "立僖公而城魯。或曰：“自鹿門至于爭門者是也。”或曰：“自爭門至于吏門者是也。”魯人至今以爲羙談，曰：“猶望髙子也。”",
                    "zhushu": "乆闊思相見者，引此爲喻，美談至今不絶也。立僖公、城魯不書者，諱微弱。喜而加髙子者，美大齊桓繼絶于魯，故尊其使，起其功，明得子續父之道。○鹿門，魯南城東門也。其使，所吏反。"
                },
                {
                    "paragraph": "○十有二月，狄入衛。〇鄭棄其師。鄭棄其師者何？",
                    "zhushu": "連國者，并問稱國。"
                },
                {
                    "paragraph": "惡其將也。",
                    "zhushu": "以言棄師。〇惡其，烏路反，下及注同。將也，子匠反，下同。"
                },
                {
                    "paragraph": "鄭伯惡髙克，使之將，逐而不納，棄師之道也。",
                    "zhushu": "鄭伯素惡髙克，欲去之無由，使將師救衛，隨後逐之，因將師而去。其本雖逐髙克，實棄師之道，故不書逐髙克，舉棄師爲重，猶趙盾加弑也。不解國者，重衆從國，體録可知。繫閔公篇于莊公下者，子未三年，無改於父之道。傳曰：“則曷爲於其封内三年稱子？縁孝子之心，則三年不忍當也。”○盾，徒本反。"
                }
            ]
        },
        {
            "name": "僖公第五",
            "paragraphs": [
                {
                    "paragraph": "僖公第五",
                    "zhushu": "",
                    "type": 1
                },
                {
                    "paragraph": "元年，春，王正月。公何以不言即位？",
                    "zhushu": "据文公言即位。"
                },
                {
                    "paragraph": "繼弒君，子不言即位。此非子也，其稱子何？",
                    "zhushu": "僖公者，閔公庶兄。据閔公繼子般，傳不言子。〇弑，申志反。"
                },
                {
                    "paragraph": "臣子一例也。",
                    "zhushu": "僖公繼成君，閔公繼未踰年君。禮：諸侯臣諸父兄弟，以臣之繼君猶子之繼父也，其服皆斬衰，故傳稱“臣子一例”。○衰，七雷反。"
                },
                {
                    "paragraph": "〇齊師、宋師、曹師次子聶北救邢。救不言次，此其言次何？",
                    "zhushu": "据“夏師救齊”不言次。○聶，女渉反。"
                },
                {
                    "paragraph": "不及事也。不及事者何？邢已亡矣。",
                    "zhushu": "刺其救急舒緩，使至於亡，故録之，止次以起之。"
                },
                {
                    "paragraph": "孰亡之？蓋狄滅之。",
                    "zhushu": "以上有狄伐邢。"
                },
                {
                    "paragraph": "曷爲不言狄滅之？",
                    "zhushu": "据狄滅温言滅。"
                },
                {
                    "paragraph": "爲桓公諱也。曷爲爲桓公諱？",
                    "zhushu": "据徐人取舒、晉滅夏陽、楚滅黄皆不諱。〇爲桓，于僞反。下“爲桓”“曷爲井”下注“爲諱”“爲桓”“爲内”“爲僖”皆同。夏，户雅反。"
                },
                {
                    "paragraph": "上無天子，下無方伯，天下諸侯有相滅亡者，桓公不能救，則桓公恥之。",
                    "zhushu": "故以爲諱，所以醇其能以治丗自任而厚責之。"
                },
                {
                    "paragraph": "曷爲先言次而後言救？",
                    "zhushu": "据叔孫豹先言救。"
                },
                {
                    "paragraph": "君也。",
                    "zhushu": "叔孫豹，臣也，當先通君命，故先言救。今此先言次，知實諸侯。"
                },
                {
                    "paragraph": "君則其稱師何？不與諸侯專封也。",
                    "zhushu": "故没君文，但舉師而已。"
                },
                {
                    "paragraph": "曷爲不與？",
                    "zhushu": "据狄滅之，爲桓公諱。"
                },
                {
                    "paragraph": "實與",
                    "zhushu": "不書所封歸是也。"
                },
                {
                    "paragraph": "而文不與。文曷爲不與？",
                    "zhushu": "据實與也。"
                },
                {
                    "paragraph": "諸侯之義，不得專封也。",
                    "zhushu": "此道大平制。〇大，音泰。"
                },
                {
                    "paragraph": "諸侯之義不得專封，則其曰實與之何？上無天子，下無方伯，天下諸侯有相滅亡者，力能救之，則救之可也。",
                    "zhushu": "主書者，起文從實也。"
                },
                {
                    "paragraph": "〇夏，六月，邢遷于陳儀。遷者何？其意也。",
                    "zhushu": "其意自欲遷，時邢創畏狄兵，更欲依險阻。〇陳儀，左氏作“夷儀”。"
                },
                {
                    "paragraph": "遷之者何？非其意也。",
                    "zhushu": "謂宋人遷宿也。書者，譏之也。王者封諸侯，必居土中，所以教化者平，貢賦者均，在德不在險，其後爲衛所滅是也。遷例大國月，重煩勞也；小國時，此小國月者，霸者所助城，故與大國同。"
                },
                {
                    "paragraph": "〇齊師、宋師、曹師城邢。此一事也，曷爲復言“齊師、宋師、曹師",
                    "zhushu": "据首戴前目而後凡。〇復言，扶又反，下同。"
                },
                {
                    "paragraph": "不復言師，則無以知其爲一事也。”",
                    "zhushu": "言諸師，則嫌與首戴同，嫌實師。言諸侯，則嫌與縁陵同。嫌歸聞其遷，更與諸侯來城之，未必反，故入也。故順上文，則知桓公宿留城之爲一事也。"
                },
                {
                    "paragraph": "〇秋，七月，戊辰，夫人姜氏薨于夷，齊人以歸。夷者何？齊地也。齊地則其言齊人以歸何？",
                    "zhushu": "据從國中歸不當書，邾婁人執鄫子不書以歸是也。〇鄫，似陵反。"
                },
                {
                    "paragraph": "夫人薨于夷，則齊人以歸。",
                    "zhushu": "夫人所以薨于夷者，齊人以歸至夷。"
                },
                {
                    "paragraph": "夫人薨于夷，則齊人曷爲以歸？",
                    "zhushu": "据上說，夫人薨于夷者，齊人以歸至夷也。齊人曷爲故以歸至于夷？"
                },
                {
                    "paragraph": "桓公召而縊殺之。",
                    "zhushu": "先言薨，後言以歸，而不言喪者，起桓公召夫人于邾婁，歸殺之于夷，因爲内諱恥，使若夫人自薨于夷，然後齊人以歸者也。主書者，從内不絶録，因見桓公行霸王，誅不阿親親，疾夫人淫泆二叔，殺二嗣子而殺之。〇縊，一賜反，一本作“搤”，於革反。見，賢徧反。泆，音逸。"
                },
                {
                    "paragraph": "楚人伐鄭。",
                    "zhushu": "楚稱人者，爲僖公諱與夷狄交㛰，故進使若中國，又明嫁娶當慕賢者。"
                },
                {
                    "paragraph": "八月，公㑹齊侯、宋公、鄭伯、曹伯、邾婁人于朾。",
                    "zhushu": "月者，危公㑹霸者而與邾婁有辨也。不從有夫人喪出㑹，惡之者，不如危重也。○朾，勑貞反，又他丁反，左氏作“檉”。惡之，烏路反，下同。"
                },
                {
                    "paragraph": "九月，公敗邾婁師于纓。",
                    "zhushu": "有夫人喪，不惡親用兵者，時怨邾婁人以夫人與齊，於喪事無薄故也。○于纓，左氏作“偃”。"
                },
                {
                    "paragraph": "〇冬，十月，壬午，公子友帥師敗莒師于犂，獲莒拏、莒挐者何？莒大夫也。莒無大夫，此何以書？大季子之獲也。何大乎季子之獲？",
                    "zhushu": "据獲人當坐。○于犂，力知反，又力兮反，左氏作“酈”。莒挐，女居反，一音女加反。一本作“茹”，音同。"
                },
                {
                    "paragraph": "季子治内難以正，",
                    "zhushu": "謂拒慶父。〇内難，乃旦反，下同。"
                },
                {
                    "paragraph": "禦外難以正。其禦外難以正奈何？公子慶父弑閔公，走而之莒，莒人逐之。將由乎齊，齊人不納，却反舎于汶水之上，使公子奚斯入請。季子曰：“公子不可以入，入則殺矣。”",
                    "zhushu": "義不可見賊而不殺。"
                },
                {
                    "paragraph": "奚斯不忍，反命于慶父，自南涘，",
                    "zhushu": "涘，水涯。〇涘，音俟。"
                },
                {
                    "paragraph": "北面而哭。",
                    "zhushu": "時慶父自汶水之北。"
                },
                {
                    "paragraph": "慶父聞之曰：“嘻！",
                    "zhushu": "嘻，發痛語首之聲。○嘻，許其反。"
                },
                {
                    "paragraph": "此奚斯之聲也。諾已！”",
                    "zhushu": "諾已，皆自畢語。"
                },
                {
                    "paragraph": "曰：“吾不得入矣。”於是抗輈經而死。",
                    "zhushu": "輈，小車轅，兾州以北名之云爾。○輈，竹由反，車轅也。"
                },
                {
                    "paragraph": "莒人聞之曰：“吾已得子之賊矣。”以求賂乎魯，",
                    "zhushu": "魯，時雖緩追，猶外購求之。○購，古豆反。"
                },
                {
                    "paragraph": "魯人不與，爲是興師而伐魯，",
                    "zhushu": "故與季子獲之。"
                },
                {
                    "paragraph": "季子待之以偏戰。",
                    "zhushu": "傳云爾者，善季子忿不加暴，得君子之道。"
                },
                {
                    "paragraph": "〇十有二月，丁巳，夫人氏之喪至自齊。夫人何以不稱姜氏？",
                    "zhushu": "据薨于夷稱“姜氏”。經有氏，不但問不稱“姜”，并言氏者，嫌。据夫人婦“姜”，欲使去氏。〇去，起吕反。"
                },
                {
                    "paragraph": "貶。曷爲貶？",
                    "zhushu": "据薨于夷不貶。"
                },
                {
                    "paragraph": "與弑公也。",
                    "zhushu": "與慶父共弑閔公。〇與殺，音預，又如字，下申志反。"
                },
                {
                    "paragraph": "然則曷爲不於弑焉貶？",
                    "zhushu": "据酖牙於卒時貶。"
                },
                {
                    "paragraph": "貶必於重者，莫重乎其以喪至也。",
                    "zhushu": "刑人于市，與衆棄之，故必於臣子集迎之時貶之，所以明誅得其罪，因正王法所加，臣子不得以夫人禮治其喪也。貶置氏者，殺子差輕於殺夫，别逆順也。致者，從書薨，以常文録之。言自齊者，順上“以歸”文。○差，初賣反，又初佳反。别，彼列反。",
                    "type": 2
                },
                {
                    "paragraph": "二年，春，王正月，城楚丘。孰城，",
                    "zhushu": "据内城不月，故問之。"
                },
                {
                    "paragraph": "城衛也。曷爲不言城衛？",
                    "zhushu": "据無遷文以言城，故當言城衛。"
                },
                {
                    "paragraph": "滅也。孰滅之？蓋狄滅之。",
                    "zhushu": "以上有狄入衛。"
                },
                {
                    "paragraph": "曷爲不言狄滅之？爲桓公諱也。曷爲爲桓公諱？上無天子，下無方伯，天下諸侯有相滅亡者，桓公不能救，則桓公恥之也。然則孰城之？",
                    "zhushu": "据不出主名，見桓公德優，不待之，又不獨書齊，實諸侯也。〇爲桓，乎僞反，下“爲桓”“曷爲”，注“深爲”同。見桓，賢徧反，下傳“荀息見”并注同。"
                },
                {
                    "paragraph": "桓公城之。曷爲不言桓公城之？不與諸侯專封也。曷爲不與？實與而文不與。文曷爲不與？諸侯之義，不得專封。諸侯之義不得專封，則其曰實與之何？上無天子，下無方伯，天下諸侯有相滅亡者，力能救之，則救之可也。",
                    "zhushu": "復發傳者，君子樂道人之善也。不繫衛者，明去衛而國楚亡。起其遷也。不書遷與救次者，深爲桓公諱，使若始時尚倉卒有所救，其後晏然無干戈之患，所以重其任而厚責之。主書者，起文從實也。〇復，扶又反。卒，寸忽反。"
                },
                {
                    "paragraph": "〇夏，五月，辛巳，葬我小君哀姜。哀姜者何？莊公之夫人也。",
                    "zhushu": "誅當絶，不當以夫人禮書葬。書葬者，正齊桓討賊，辟責内讎。齊。"
                },
                {
                    "paragraph": "○虞師、晉師滅夏陽。虞，微國也，曷爲序乎大國之上？",
                    "zhushu": "据稱師有加文，知不主㑹。〇夏陽，左氏作“下陽”。"
                },
                {
                    "paragraph": "使虞首惡也。曷爲使虞首惡？",
                    "zhushu": "据楚人、巴人滅庸，不使巴首惡。"
                },
                {
                    "paragraph": "虞受賂，假滅國者道，以取亡焉。其受賂奈何？獻公朝諸大夫而問焉，曰：“寡人夜者寢而不寐，其意也何？”諸大夫有進對者曰：“寢不安與？其諸侍御有不在側者與？”獻公不應。荀息進曰：“虞、郭見與？”",
                    "zhushu": "猶曰“虞、郭豈見於君之心乎”。荀息素知獻公欲伐此二國，故云爾。○安與，音餘，下“者與”“見與”同。應，“應對”之應。郭，音虢，又如字，注及下同。"
                },
                {
                    "paragraph": "獻公揖而進之，",
                    "zhushu": "以手通指曰揖。"
                },
                {
                    "paragraph": "遂與之入而謀曰：“吾欲攻郭，則虞救之，攻虞，則郭救之。如之何，願與子慮之。”荀息對曰：“君若用臣之謀，則今日取郭，而明日取虞爾，君何憂焉？”獻公曰：“然則奈何？”荀息曰：“請以屈産之乗",
                    "zhushu": "屈産，出名馬之地。乗，備駟也。〇屈，具物反。之乗，繩證反，注及下同。"
                },
                {
                    "paragraph": "與垂𣗥之白璧",
                    "zhushu": "垂𣗥，出美玉之地。玉以尚白爲美。○𣗥，一本作“蕀”，音同。"
                },
                {
                    "paragraph": "往，必可得也。則寳出之内藏，藏之外府；",
                    "zhushu": "如虞可得，猶外府藏也。〇内藏，才浪反，注同。"
                },
                {
                    "paragraph": "馬出之内廐，繫之外廐爾。君何喪焉？”獻公曰：“諾。雖然，宫之竒存焉，如之何？”荀息曰：“宮之竒知則知矣，",
                    "zhushu": "君欲言其知，實知也。○廐，九又反。喪，息浪反。知則，音智，下及注同。"
                },
                {
                    "paragraph": "雖然，虞公貪而好寳，見寳必不從其言。請終以往。”於是終以往。虞公見寳許諾。宫之竒果諫：“記曰：“脣亡則齒寒。”",
                    "zhushu": "記，史記也。〇好，呼報反。"
                },
                {
                    "paragraph": "虞、郭之相救，非相爲賜，",
                    "zhushu": "賜，猶惠也。"
                },
                {
                    "paragraph": "則晉今日取郭，而明日虞從而亡爾。君請勿許也。”虞公不從其言，終假之道以取郭。",
                    "zhushu": "明郭非虞不滅，虞當坐滅人。"
                },
                {
                    "paragraph": "還四年，反取虞。",
                    "zhushu": "還復往，故言反。"
                },
                {
                    "paragraph": "虞公抱寳牽馬而至，荀息見曰：“臣之謀何如？”獻公曰：“子之謀則已行矣，寳則吾寳也，雖然，吾馬之齒亦已長矣。”蓋戲之也。",
                    "zhushu": "以馬齒長戲之，喻荀息之年老。傳極道此者，以終荀息、宮之竒言，且以爲戒。又惡獻公不仁，以滅人爲戲謔也。晉至此乃見者，著晉、楚俱大國，後治同姓也。以滅人見義者，比楚先治大惡，親䟽之别。〇牽馬，本又作“掔”，音同。已長，丁丈反，注同。惡，烏路反。謔，許略反。别，彼列反。"
                },
                {
                    "paragraph": "夏陽者何？郭之邑也。曷爲不繫于郭？國之也。曷爲國之？君存焉爾。○秋，九月，齊侯、宋公、江人、黄人盟于貫澤。江人、黄人者何？逺國之辭也。",
                    "zhushu": "桓公德盛，不嫌使微者，知以逺國辭稱“人”。〇貫澤，古亂反。二傳無“澤”字。"
                },
                {
                    "paragraph": "逺國至矣，則中國曷爲獨言齊、宋至爾？大國言齊、宋，逺國言江、黄，則以其餘爲莫敢不至也。",
                    "zhushu": "晉大于宋，不序晉而序宋者，時實晉、楚之君不至。君子成人之美，故襃益以爲徧至之辭，所以將大大霸功而勉盛徳也。江、黄附從，霸者當進，不進者，方爲徧至之辭。○徧至，音遍，下同。"
                },
                {
                    "paragraph": "〇冬，十月，不雨。何以書？記異也。",
                    "zhushu": "說與前同。"
                },
                {
                    "paragraph": "〇楚人侵鄭。",
                    "zhushu": "",
                    "type": 2
                },
                {
                    "paragraph": "三年，春，王正月，不雨。○夏，四月，不雨。何以書？記異也。",
                    "zhushu": "大平一月不雨即書，春秋亂丗，一月不雨，未害物，未足爲異，當滿一時乃書。一月書者，時僖公得立，欣喜不恤庶衆，比致三旱，即能退辟正殿，飭過求已，循省百官，放佞臣郭都等，理𡨚獄四百餘人，精誠感天，不雩而得澍雨，故一月即書，善其應變改政。旱不從上發傳者，著人事之備積於是。〇大平，音泰。飭過，音勑，下同。𡨚，於元反。澍，之樹反。其應，應對之應，後災祥之應皆放此。"
                },
                {
                    "paragraph": "〇徐人取舒。其言取之何？",
                    "zhushu": "据國言“滅”。"
                },
                {
                    "paragraph": "易也。",
                    "zhushu": "易者，猶無守禦之備。不爲桓諱者，刺其不救也。○易，以䜴反，注同。爲，于僞反。"
                },
                {
                    "paragraph": "〇六月，雨。其言六月雨何？",
                    "zhushu": "据上得雨不書。"
                },
                {
                    "paragraph": "上雨而不甚也。",
                    "zhushu": "所以詳録賢君精誠之應也。僖公飭過求己，六月澍雨；宣公復古行中，其年榖大豐。明天人相與報應之際，不可不察其意。"
                },
                {
                    "paragraph": "〇秋，齊侯、宋公、江人、黄人㑹于陽榖。此大㑹也，曷爲末言爾？",
                    "zhushu": "末者，淺耳，但言㑹，不也。盟。据貫澤言盟。"
                },
                {
                    "paragraph": "桓公曰：“無障谷，",
                    "zhushu": "無障斷川谷，專水利也。水注川曰溪，注溪曰谷。〇障，之亮反，一音章，注同。斷，丁管反。溪，口兮反。"
                },
                {
                    "paragraph": "無貯粟，",
                    "zhushu": "有無當相通。〇貯，中吕反。"
                },
                {
                    "paragraph": "無易樹子，",
                    "zhushu": "樹，立本正辭，無易本正當立之子。"
                },
                {
                    "paragraph": "無以妾爲妻。”",
                    "zhushu": "此四者，皆時人所患。時桓公功德隆盛，諸侯咸曰：“無言不從，曷爲用盟哉？”故告誓而已。"
                },
                {
                    "paragraph": "○冬，公子友如齊莅盟。莅盟者何？往盟乎彼也。",
                    "zhushu": "猶曰往盟於齊。莅，臨也。時因齊都盟，主國主名不出者，春秋王魯，故言莅以見王義，使若王者遣使臨諸侯盟，飭以法度。〇莅音利，又音𩔖，注同。以見，賢徧反，下同。遣使，所吏反。"
                },
                {
                    "paragraph": "其言來盟者何？來盟于我也。",
                    "zhushu": "此亦因魯都以見王義，使若來之京師盟，白事于王。不加“莅”者，來就魯，魯已尊矣。"
                },
                {
                    "paragraph": "○楚人伐鄭。",
                    "zhushu": "",
                    "type": 2
                },
                {
                    "paragraph": "四年，春，王正月，公㑹齊侯、宋公、陳侯、衛侯、鄭伯、許男、曹伯侵蔡，蔡潰。潰者何？下叛上也。國曰潰，邑曰叛。",
                    "zhushu": "不與諸侯潰之爲文，重出蔡者，侵爲加蔡舉，潰爲惡蔡録，義各異也。月者，善義兵也。潰例月，叛例時。○蔡潰，户内反，下及注同。重，直用反。惡蔡，烏路反，下“惡其專”并六年注同。"
                },
                {
                    "paragraph": "遂伐楚，次于陘。其言“次于陘”何？",
                    "zhushu": "据召陵侵楚不言次，來盟不言陘。○陘，音刑。召陵，上照反，下文同。"
                },
                {
                    "paragraph": "有俟也。孰俟？俟屈完也。",
                    "zhushu": "時楚強大，卒暴征之，則多傷士衆。桓公先犯其與國，臨蔡，蔡潰。兵精威行，乃推以伐楚。楚懼，然後使屈完來受盟，脩臣子之職，不頓兵血刃，以文德優柔服之。故詳録其止次待之，善其重愛民命，生事有漸，故敏則有功。〇屈，居勿反。卒，寸忽反。"
                },
                {
                    "paragraph": "〇夏，許男新臣卒。",
                    "zhushu": "不言卒於師者，桓公師無危。不月者，爲下盟，去月方見大信。○爲，于僞反，下“爲桓公”同。去，起吕反。見，賢徧反。"
                },
                {
                    "paragraph": "○楚屈完來盟于師，盟于召陵。屈完者何？楚大夫也。何以不稱使？",
                    "zhushu": "据陳侯使𡊮僑如㑹。〇僑，其驕反，一本作“驕”，音同。"
                },
                {
                    "paragraph": "尊屈完也。曷爲尊屈完？",
                    "zhushu": "据陳侯使𡊮僑如㑹，不尊之。"
                },
                {
                    "paragraph": "以當桓公也。",
                    "zhushu": "増倍使若得其君，以醇霸德，成王事也。"
                },
                {
                    "paragraph": "其言“盟于師”“盟于召陵”何？",
                    "zhushu": "据戊寅叔孫豹及諸侯之大夫及陳𡊮僑盟，不舉㑹與地。"
                },
                {
                    "paragraph": "師在召陵也。",
                    "zhushu": "時喜得屈完來服於陘，即退次召陵，與之盟故也。盟于師，盟于召陵。"
                },
                {
                    "paragraph": "師在召陵，則曷爲再言盟？",
                    "zhushu": "据齊侯使國佐如師，己酉及國佐盟汙𡊮婁，俱從地，不再言盟。"
                },
                {
                    "paragraph": "喜服楚也。",
                    "zhushu": "孔子曰：“書之重，辭之復。嗚呼！不可不察，其中必有美者焉。”〇重，直用反，又直容反。之復，扶又反，年末“乃復”同，又音福。"
                },
                {
                    "paragraph": "何言乎喜服楚？",
                    "zhushu": "据服蔡無喜文。"
                },
                {
                    "paragraph": "楚有王者則後服，",
                    "zhushu": "桓公行霸，至是乃服楚。"
                },
                {
                    "paragraph": "無王者則先叛。",
                    "zhushu": "桓公不脩其師，先叛盟是也。"
                },
                {
                    "paragraph": "夷狄也，而亟病中國。",
                    "zhushu": "數侵滅中國。○亟，去兾反。數，音朔。"
                },
                {
                    "paragraph": "南夷與北夷交，",
                    "zhushu": "南夷，謂楚滅鄧、榖，伐蔡、鄭。北夷，謂狄滅邢、衛，至于温，交亂中國。"
                },
                {
                    "paragraph": "中國不絶若綫。",
                    "zhushu": "綫，縫帛縷，以喻微也。〇綫，思賤反。"
                },
                {
                    "paragraph": "桓公救中國",
                    "zhushu": "存邢、衛是也。"
                },
                {
                    "paragraph": "而攘夷狄，",
                    "zhushu": "攘，却也。北伐山戎是也。○攘，如羊反，却也。"
                },
                {
                    "paragraph": "卒怗荆，",
                    "zhushu": "卒，盡也。怗，服也。荆，楚也。○怗，他恊反，一本作“貼”，服也，劉兆同、廣雅云：“靜也”。玉篇又丁簟反，一本作“拈”，或音章貶反。"
                },
                {
                    "paragraph": "以此爲王者之事也。",
                    "zhushu": "言桓公先治其國以及諸夏，治諸夏以及夷狄，如王者爲之，故云爾。"
                },
                {
                    "paragraph": "其言“來”何？",
                    "zhushu": "据“陳𡊮僑如㑹”不言“來”。"
                },
                {
                    "paragraph": "與桓爲主也。",
                    "zhushu": "以從内文，知與桓公爲天下霸主。"
                },
                {
                    "paragraph": "前此者有事矣，",
                    "zhushu": "謂城邢、衛是也。"
                },
                {
                    "paragraph": "後此者有事矣，",
                    "zhushu": "謂城縁陵是也。"
                },
                {
                    "paragraph": "則曷爲獨於此焉？與桓公爲主序績也。",
                    "zhushu": "序，次也。績，功也。累次桓公之功德，莫大於服楚。明德及強夷最爲盛。"
                },
                {
                    "paragraph": "○齊人執陳𡊮濤塗。濤塗之罪何？辟軍之道也。其辟軍之道奈何？濤塗謂桓公曰：“君旣服南夷矣，何不還師濵海而東，服東夷且歸？”",
                    "zhushu": "濵，涯也。順海涯而東也。東夷，呉也。從召陵東歸，不經陳而趨近海道，多廣澤水草，軍所便也。〇濤，徒刀反。辟，匹亦反，又音避，下同。濵，音賔。涯，五佳反。近，附近之近。便，婢面反。"
                },
                {
                    "paragraph": "桓公曰：“諾。”於是還師濵海而東，大䧟于沛澤之中，",
                    "zhushu": "草𣗥曰沛，漸洳曰澤。○沛澤，音貝，又普貝反。草𣗥曰沛，漸洳曰澤。漸，子廉反。洳，人庶反。"
                },
                {
                    "paragraph": "顧而執濤塗。",
                    "zhushu": "時濤塗與桓公俱行。"
                },
                {
                    "paragraph": "執者曷爲或稱“侯”，或稱“人”？稱侯而執者，伯討也；",
                    "zhushu": "言有罪，方伯所宜討。"
                },
                {
                    "paragraph": "稱人而執者，非伯討也。此執有罪，何以不得爲伯討？古者周公東征則西國怨，西征則東國怨。",
                    "zhushu": "此道黜陟之時也。詩云：“周公東征，四國是皇。”"
                },
                {
                    "paragraph": "桓公假塗于陳而伐楚，則陳人不欲其反由己者，師不正故也。",
                    "zhushu": "故令濤塗有此言。○令，力呈反。"
                },
                {
                    "paragraph": "不脩其師而執濤塗，古人之討，則不然也。",
                    "zhushu": "以已所招而反執人，古人所不爲也。凡書執者，惡其專執。"
                },
                {
                    "paragraph": "〇秋，及江人、黃人伐陳。〇八月，公至自伐楚。楚已服矣，何以致伐？楚，叛盟也。",
                    "zhushu": "爲桓公不脩其師而執濤塗故也。月者，凡公出滿二時月，危公之乆。"
                },
                {
                    "paragraph": "○葬許繆公。",
                    "zhushu": "得卒葬於所傳聞丗者，許大小次曹，故卒少在曹後。○傳，丈專反。"
                },
                {
                    "paragraph": "冬，十有二月，公孫慈帥師，㑹齊人、宋人、衛人、鄭人、許人、曹人侵陳。",
                    "zhushu": "月者，刺桓公不脩其師，因見患誑，不内自責，乃復加之以罪。○慈，左氏作“兹”。誑，九況反。",
                    "type": 2
                },
                {
                    "paragraph": "五年，春，晉侯殺其丗子申生。曷爲直稱晉侯以殺？",
                    "zhushu": "据鄭殺其大夫申侯稱國也。續問以殺者，問殺所稱例爾，非謂晉侯不當稱國爵也。"
                },
                {
                    "paragraph": "殺丗子母弟，直稱君者，甚之也。",
                    "zhushu": "甚之者，甚惡殺親親也。春秋公子貫於先君，唯丗子與母弟以今君録，親親也。今舎國體，直稱君，知以親親責之。〇舎，音捨。"
                },
                {
                    "paragraph": "○𣏌伯姫來朝其子。其言來朝其子何？",
                    "zhushu": "据微者不當書朝。連來者，内辭也。與其子來者，問爲直來乎？爲下朝出？○爲下，于僞反。"
                },
                {
                    "paragraph": "内辭也，與其子俱來朝也。",
                    "zhushu": "因其與子俱來。禮：外孫初冠，有朝外祖之道，故使若來朝其子，以殺直來之恥，所以辟教戒之不明也。微，無君命。言朝者，明非實。〇冠，古亂反。"
                },
                {
                    "paragraph": "夏，公孫慈如牟。",
                    "zhushu": "〇牟，莫侯反。"
                },
                {
                    "paragraph": "〇公及齊侯、宋公、陳侯、衛侯、鄭伯、許男、曹伯㑹王丗子于首戴。曷爲殊㑹王丗子？",
                    "zhushu": "据宰周公不殊。别也。〇首戴，左氏作“首止”。别，彼列反。"
                },
                {
                    "paragraph": "丗子貴也，丗子，猶丗丗子也。",
                    "zhushu": "解貴意也。言當丗父位，儲君副主，不可以諸侯㑹之爲文，故殊之，使若諸侯爲丗子所㑹也。自王者言之，以屈逺丗子在三公下。禮喪服斬衰曰“公士大夫之衆臣”是也。自諸侯言之，丗子尊於三公。此禮之威儀，各有所施。言及者，因其文可得見汲汲也。丗子所以㑹者，時桓公德衰，諸侯背叛，故上假王丗子，示以公義。"
                },
                {
                    "paragraph": "〇秋，八月，諸侯盟于首戴。諸侯何以不序？",
                    "zhushu": "据上㑹序。"
                },
                {
                    "paragraph": "一事而再見者，前目而後凡也。",
                    "zhushu": "省文從可知。間無事不省諸侯㑹盟一事，不舉重者，時丗子不與盟。〇見，賢徧反。省文，所景反，下同。與音預。"
                },
                {
                    "paragraph": "鄭伯逃歸不盟。其言逃歸不盟者何？",
                    "zhushu": "据上言諸侯，鄭伯在其中，弟子疑，故執不知問。"
                },
                {
                    "paragraph": "不可使盟也。",
                    "zhushu": "時鄭伯内欲與楚，外依古不盟爲解，安居㑹上，不肯從桓公盟，故後言不盟。〇解，古賣反。"
                },
                {
                    "paragraph": "不可使盟，則其言逃歸何？",
                    "zhushu": "据後言不盟，居㑹上辭。"
                },
                {
                    "paragraph": "魯子曰：“蓋不以寡犯衆也。”",
                    "zhushu": "諸侯以義相約，而鄭伯懷二心，依古不肯盟，故言逃歸。所以抑一人之惡，申衆人之善，故云爾。"
                },
                {
                    "paragraph": "〇楚人滅弦，弦子奔黃。○九月，戊申朔，日有食之。",
                    "zhushu": "此象齊桓德衰，是後楚遂背叛。狄伐晉，滅温。晉里克比弒其二君。○比殺，申志反。"
                },
                {
                    "paragraph": "○冬，晉人執虞公。虞巳滅矣，其言執之何？",
                    "zhushu": "据滅言“以歸”。上傳云“四年反取虞”，知去“滅”變“以歸”言“執”。〇去，起呂反，下同。"
                },
                {
                    "paragraph": "不與滅也。曷爲不與滅？滅者，亡國之善辭也。",
                    "zhushu": "言滅者，王者起當存之，故爲善辭。"
                },
                {
                    "paragraph": "滅者，上下之同力者也。",
                    "zhushu": "言滅者，臣子與君戮力一心，共死之辭也。不但去“滅”，復去“以歸”言“執”者，明虞公滅人以自亡，當絶，不得責不死位也。晉稱“人”者，夲滅而執之，不以王法執治之，故從執，無罪辭也。虞稱公者，奪正爵，起從滅也。不從滅例月者，略之。○戮，音六，又作“戮”，力彫反。",
                    "type": 2
                },
                {
                    "paragraph": "六年，春，王正月。○夏，公㑹齊侯、宋公、陳侯、衛侯、曹伯伐鄭，圍新城。邑不言圍，此其言圍何？彊也。",
                    "zhushu": "惡桓公行霸，彊而無義也。鄭背叛，本由桓公過陳不以道理，當先脩文德以來之，而便伐之，彊非所以附䟽。〇彊也，其良反。"
                },
                {
                    "paragraph": "〇秋，楚人圍許，諸侯遂救許。○冬，公至自伐鄭。",
                    "zhushu": "事遷於救許，以伐鄭致者，舉不得意。",
                    "type": 2
                },
                {
                    "paragraph": "七年，春，齊人伐鄭。〇夏，小邾婁子來朝。",
                    "zhushu": "至是所以進稱爵者，時附從霸者朝天子，旁朝罷，行進齊相公白天子進之，固因其得禮，著其能以爵通。"
                },
                {
                    "paragraph": "〇鄭殺其大夫申侯。其稱國以殺何？",
                    "zhushu": "据“晉侯殺其丗子申生”稱侯。"
                },
                {
                    "paragraph": "稱國以殺者，君殺大夫之辭也。",
                    "zhushu": "諸侯國體，以大夫爲股肱，士民爲肌膚，故以國體録。"
                },
                {
                    "paragraph": "秋，七月，公㑹齊侯、宋公、陳丗子𣢾、鄭丗子華盟于寗母。",
                    "zhushu": "〇款，苦管反。毋，音無，或音某。"
                },
                {
                    "paragraph": "〇曹伯般卒。〇公子友如齊。〇冬，葬曹昭公。",
                    "zhushu": "",
                    "type": 2
                },
                {
                    "paragraph": "八年，春，王正月，公㑹王人、齊侯、宋公、衛侯、許男、曹伯、陳丗子𣢾、鄭丗子華，盟于洮。王人者何？微者也。曷爲序乎諸侯之上？先王命也。",
                    "zhushu": "銜王命㑹諸侯，諸侯當北面受之，故尊序於上。時桓公德衰，寗母之盟，常㑹者不至，而陳、鄭又遣丗子，故上假王人之重以自助。〇洮，他刀反。"
                },
                {
                    "paragraph": "鄭伯乞盟。乞盟者何？處其所而請與也。",
                    "zhushu": "以不序也。"
                },
                {
                    "paragraph": "其處其所而請與奈何？蓋酌之也。",
                    "zhushu": "酌，挹也。時鄭伯欲與楚，不肯自來盟，處其國，遣使挹取其血，而請與之約束，無汲汲慕中國之心，故抑之，使若叩頭乞盟者也。不録使者，方抑鄭伯，使若自來也。不盟不爲大惡者，古者不盟也。〇遣使，所吏反，下“録使”同。"
                },
                {
                    "paragraph": "〇夏，狄伐晉。○秋，七月，禘于大廟，用致夫人。用者何？用者不宜用也。致者何？致者不宜致也。禘用致夫人，非禮也。",
                    "zhushu": "以“致”文在“廟”下，不使入廟，知非禮也。禮，夫人始見廟，當特祭，而因禘諸公廟見，欲以省煩勞，不謹敬，故譏之。不日者，下用失禮明。〇大，音泰。始見，賢徧反，下同。省，所景反。"
                },
                {
                    "paragraph": "夫人何以不稱姜氏”？貶。曷爲貶？",
                    "zhushu": "据夫人姜氏入不貶。"
                },
                {
                    "paragraph": "譏以妾爲妻也。",
                    "zhushu": "以逆不書，入廟當稱“婦姜”，而稱“夫人”者，夫人當坐篡嫡也。妾之事嫡，猶臣之事君同。〇篡嫡，𥘉患反，下音的，下同。"
                },
                {
                    "paragraph": "其言以妾爲妻奈何？蓋脅于齊媵女之先至者也。",
                    "zhushu": "以不致楚女及夫人至皆不書也。僖公本聘楚女爲嫡，齊女爲媵，齊先致其女，脅僖公使用爲嫡，故從父母辭言“致”。不書夫人及楚女至者，起齊先致其女，然後脅魯立也。楚女未至而豫廢，故皆不得以夫人至書也。"
                },
                {
                    "paragraph": "○冬，十有二月，丁未，天王崩。",
                    "zhushu": "惠王也。",
                    "type": 2
                },
                {
                    "paragraph": "九年，春，王三月，丁丑，宋公禦說卒。何以不書葬？爲襄公諱也。",
                    "zhushu": "襄公背𣩵，出㑹宰周公，有不子之惡，後有征齊、憂中國、尊周室之心，功足以除惡，故諱不書葬，使若非背𣩵也。○說，音恱。爲襄，于僞反，下注“爲天”“爲桓”皆同。"
                },
                {
                    "paragraph": "○夏，公㑹宰周公、齊侯、宋子、衛侯、鄭伯、許男、曹伯于葵丘。宰周公者何？天子之爲政者也。",
                    "zhushu": "宰，猶治也，三公之職號，尊名也。以如宰，知其職大尊重，當與天子參聽萬機，而下爲諸侯所㑹，惡不勝其任也。宋未葬，不稱子某者，出㑹諸侯，非尸柩之前，故不名。○惡不，烏路反。勝音升。"
                },
                {
                    "paragraph": "○秋，七月，乙酉，伯姫卒。此未適人，何以卒？",
                    "zhushu": "据𣏌叔姫不卒。"
                },
                {
                    "paragraph": "許嫁矣。婦人許嫁，字而笄之，",
                    "zhushu": "字者，尊而不泄，所以逺别也。笄者，簪也，所以繫持髪，象男子飾也。服此者，明繫屬於人，所以養貞一也。㛰禮曰：“女子許嫁，笄而醴之，稱字。”○笄，古兮反。泄，息列反。别，彼列反。簪，莊林反。"
                },
                {
                    "paragraph": "死則以成人之喪治之。",
                    "zhushu": "不以殤禮降也。許嫁卒者，當爲諸侯夫人，有即貴之漸，猶俠卒也。日者，恩尤重於未命大夫，故從諸侯夫人例。○俠音協。"
                },
                {
                    "paragraph": "〇九月，戊辰，諸侯盟于葵丘。桓之盟不日，此何以日？危之也。何危爾？貫澤之㑹，桓公有憂中國之心，不召而至者，江人、黄人也。葵丘之㑹，桓公震而矜之，叛者九國。",
                    "zhushu": "下伐厲善義兵是也。㑹不書者，叛也。叛不書者，爲天子親遣三公㑹之而見叛，故上爲天子，下爲桓公諱也。㑹盟一事不舉重者，時宰周公不與盟。○不預，音豫。"
                },
                {
                    "paragraph": "震之者何？猶曰振振然。",
                    "zhushu": "亢陽之貌。"
                },
                {
                    "paragraph": "矜之者何？猶曰莫若我也。",
                    "zhushu": "色自美大之貌。"
                },
                {
                    "paragraph": "甲戍，晉侯詭諸卒。",
                    "zhushu": "不書葬者，殺丗子也。〇詭，九委反。"
                },
                {
                    "paragraph": "○冬，晉里克弑其君之子奚齊。此未踰年之君，其言弑其君之子奚齊何？",
                    "zhushu": "据弒其君，舎不連先君。連名者，上不書葬子某，弑君名未明也。〇殺其，音試，下及注放此。"
                },
                {
                    "paragraph": "弑未踰年君之號也。",
                    "zhushu": "欲言弒其子奚齊，嫌無君文，與殺大夫同。欲言弒其君，又嫌與弒成君同。故引先君冠“子”之上，則弑未踰年君之號定，而坐之輕重見矣。加“之”者，起先君之子。不解名者，解言殺，從弑名可知也。弑未踰年君，例當月，不月者，不正遇禍，終始惡明，故略之。○冠，古亂反。見，賢徧反。"
                },
                {
                    "paragraph": "十年，春，王正月，公如齊。",
                    "zhushu": "書如者，録内所與外交接也。故如京師，善則月榮之；如齊、晉，善則月安之；如楚，則月危之。明當尊賢慕大，無友不如已者。月者，僖公本齊所立，桓公德衰見叛，獨能念恩朝事之，故善録之。"
                },
                {
                    "paragraph": "秋，滅温。○温子奔衛。○晉里克弑其君卓子，及其大夫荀息。及者何？累也。弑君多矣，舎此無累者乎？曰：“有，孔父、仇牧皆累也。”舎孔父、仇牧無累者乎？曰：“有。”有則此何以書？賢也。何賢乎荀息？",
                    "zhushu": "据與孔父同。〇君卓子，勑角反，又丁角反，左氏經無“子”字。舎，音捨，下同。"
                },
                {
                    "paragraph": "荀息可謂不食其言矣。",
                    "zhushu": "不食言者，不如食受之而消亡之，以奚齊、卓子皆立。"
                },
                {
                    "paragraph": "其不食其言奈何？奚齊、卓子者，驪姫之子也，荀息傅焉。",
                    "zhushu": "禮：諸侯之子，八歳受之少傅，教之以小學，業小道焉，履小節焉。十五受大傳，教之以大學，業大道焉，履大節焉。○驪，力知反。少，詩照反。大傅，音泰。"
                },
                {
                    "paragraph": "驪姫者，國色也，",
                    "zhushu": "其顔色一國之選。〇選，息戀反。"
                },
                {
                    "paragraph": "獻公愛之甚，欲立其子，於是殺丗子申生。申生者，里克傅之。獻公病將死，謂荀息曰：“士何如則可謂之信矣？”",
                    "zhushu": "獻公自知廢正當有後患，欲託二子於荀息，故動之云爾。"
                },
                {
                    "paragraph": "荀息對曰：“使死者反生，生者不愧乎其言，則可謂信矣。”",
                    "zhushu": "荀息察言觀色，知獻公欲爲奚齊、卓子來動已，故荅之云爾。○欲爲，于僞反，下文“爲文公”“不爲”“故爲”皆同。"
                },
                {
                    "paragraph": "獻公死，奚齊立。里克謂荀息曰：“君殺正而立不正，廢長而立㓜，",
                    "zhushu": "長，謂重耳。〇長，丁丈反，注同。"
                },
                {
                    "paragraph": "如之何？願與子慮之。”荀息曰：“君甞訊臣矣，",
                    "zhushu": "上問下曰訊。言臣者，明君臣相與言不可負。〇訊，音信。上問下曰訊。"
                },
                {
                    "paragraph": "臣對曰：使死者反生，生者不愧乎其言，則可謂信矣。”里克知其不可與謀，退弑奚齊。荀息立卓子，里克弑卓子，荀息死之。荀息可謂不食其言矣。",
                    "zhushu": "起時莫不背死郷生，去敗與成。荀息一受君命，終身死之，故言“及”，與孔父同義。不日者，不正遇禍，終始惡明，故略之。○背，音佩。郷，許亮反。"
                },
                {
                    "paragraph": "〇夏，齊侯、許男伐北戎。○晉殺其大夫里克。里克弑二君，則曷爲不以討賊之辭言之？",
                    "zhushu": "据“衛人殺州吁”。"
                },
                {
                    "paragraph": "惠公之大夫也。",
                    "zhushu": "惠公篡立已定，晉國君臣合爲一體，無所復責，故曰此乃惠公之大夫，安得以討賊之辭言之。〇所復，扶又反，下同。"
                },
                {
                    "paragraph": "然則孰立惠公？",
                    "zhushu": "欲難殺之意。〇難，乃旦反。"
                },
                {
                    "paragraph": "里克也。里克弑奚齊、卓子，逆惠公而入。里克立惠公，則惠公曷爲殺之？惠公曰：“爾旣殺夫二孺子矣，",
                    "zhushu": "孺子，小子也。奚齊、卓子時皆㓜小。○夫，音扶。孺，如住反。"
                },
                {
                    "paragraph": "又將圖寡人，",
                    "zhushu": "如我有不可，將復圖我如二孺子。"
                },
                {
                    "paragraph": "爲爾君者，不亦病乎？”於是殺之。然則曷爲不言惠公之入？",
                    "zhushu": "据“齊小白入于齊”。"
                },
                {
                    "paragraph": "晉之不言岀入者，踊爲文公諱也。",
                    "zhushu": "踊，豫也，齊人語，若𥘄西言渾矣。獻公殺申生，文公與惠公恐見及，出奔。不子當絶，還入爲篡。文公功足以并掩前人之惡，故惠公入、懷公出、文公入渾皆不書，悉爲文公諱故也。爲文公諱者，欲明文公之功大也。語在下。懷公者，惠公子也。惠公卒，懷公立，而秦納文公，故出奔。惠公、文公出奔不書者，非命嗣也。〇踊，音勇，豫也。言渾，户昆反，又户本反，下同。"
                },
                {
                    "paragraph": "齊小白入于齊，則曷爲不爲桓公諱？桓公之享國也長，",
                    "zhushu": "享，食。"
                },
                {
                    "paragraph": "美見乎天下，故不爲之諱本惡也。文公之享國也短，美未見乎天下，故爲之諱夲惡也。",
                    "zhushu": "桓公功大，善惡相除，足封有餘，較然爲天下所知。文公功少，嫌未足除身篡而有封功，故爲之諱。并不言惠公、懷公出入者，明非徒足以除身篡而已，有足封之明較也，美不如桓公之功大。〇美見，賢徧反，下同。較然，音角，下同。"
                },
                {
                    "paragraph": "○秋，七月。〇冬，大雨雹。何以書？記異也。",
                    "zhushu": "夫人專愛之所生也。〇南，于付反。雹，歩角反。",
                    "type": 2
                },
                {
                    "paragraph": "十有一年，春，晉殺其大夫㔻鄭父。",
                    "zhushu": "〇㔻，普悲反。"
                },
                {
                    "paragraph": "夏，公及夫人姜氏㑹齊侯于陽榖。○秋，八月，大雩。",
                    "zhushu": "公與夫人出㑹，不恤民之應。"
                },
                {
                    "paragraph": "〇冬，楚人伐黃。",
                    "zhushu": "",
                    "type": 2
                },
                {
                    "paragraph": "十有二年，春，王三月，庚午，日有食之。",
                    "zhushu": "是後楚滅黄。狄侵衛。"
                },
                {
                    "paragraph": "○夏，楚人滅黄。秋，七月。○冬，十有二月，丁丑，陳侯處臼卒。",
                    "zhushu": "〇處臼，左氏作“杵臼”。",
                    "type": 2
                },
                {
                    "paragraph": "十有三年，春，狄侵衛。○夏，四月，葬陳宣公。〇公㑹齊侯、宋公、陳侯、衛侯、鄭伯、許男、曹伯于鹹。",
                    "zhushu": "桓公自貫澤、陽榖之㑹後，所以不復舉小國者，從一法之後，小國言從令行，大國唯曹、許以上乃㑹。○鹹，音咸。不復，扶又反，下同。"
                },
                {
                    "paragraph": "○秋，九月，大雩。",
                    "zhushu": "田陽榖之㑹，不恤民，復㑹于鹹。城縁陵。煩擾之應。"
                },
                {
                    "paragraph": "○冬，公子友如齊。",
                    "zhushu": "",
                    "type": 2
                },
                {
                    "paragraph": "十有四年，春，諸侯城縁陵。孰城之？",
                    "zhushu": "諸侯不序，故問誰城。"
                },
                {
                    "paragraph": "城𣏌也。曷爲城𣏌？滅也。孰滅之？蓋徐、莒脅之。",
                    "zhushu": "以下皆狄徐也。言脅者，𣏌王者之後，尤微。是見恐曷而亡。○恐，丘勇反。曷，火葛反。"
                },
                {
                    "paragraph": "曷爲不言徐、莒脅之？爲桓公諱也。曷爲爲桓公諱？上無天子，下無方伯，天下諸侯有相滅亡者，桓公不能救，則桓公恥之也。然則孰城之？桓公城之。曷爲不言桓公城之？不與諸侯專封也。曷爲不與？實與而文不與。文曷爲不與？諸侯之義不得專封也。諸侯之義不得專封，則其曰實與之何？上無天子，下無方伯，天下諸侯有相㓕亡者，力能救之，則救之可也。",
                    "zhushu": "輙發傳者，與城衛同義。言諸侯者，時桓公德衰，待諸侯然後乃能存之。外城不月者，文言諸侯，非内城明矣。〇爲桓，于僞反，下“爲桓”“爲天下”并注“臣爲”同。"
                },
                {
                    "paragraph": "〇夏，六月，季姫及鄫子遇于防，使鄫子來朝。鄫子曷爲使乎季姫來朝？",
                    "zhushu": "据使者，臣爲君銜命文也。"
                },
                {
                    "paragraph": "内辭也。非使來朝，使來請己也。",
                    "zhushu": "使來請娶己以爲夫人，下書歸是也。禮，男不親求，女不親許。魯不防正其女，乃使要遮鄫子淫泆，使來請己，與禽獸無異，故卑鄫子使乎季姫，以絶賤之也。月者，甚惡内也。〇要，一遥反。遮，諸奢反。泆，音逸。惡，烏路反。"
                },
                {
                    "paragraph": "〇秋，八月，辛卯，沙鹿崩。沙鹿者何？河上之邑也。此邑也，其言崩何？",
                    "zhushu": "据梁山言崩。"
                },
                {
                    "paragraph": "襲邑也。",
                    "zhushu": "襲者，嘿陷入于地中。言崩者，以在何上也。河岸有髙下，如山有地矣，故得言崩也。"
                },
                {
                    "paragraph": "沙鹿崩，何以書？記異也。外異不書，此何以書？",
                    "zhushu": "据長狄之齊、晉不書。"
                },
                {
                    "paragraph": "爲天下記異也。",
                    "zhushu": "土地者，民之主，霸者之象也。何者？隂之精，爲下所襲者，此象天下異，齊桓將卒，霸道毀，夷狄動，宋襄承其業，爲楚所敗之應。而不擊國者，起天下異。"
                },
                {
                    "paragraph": "○狄侵鄭。○冬，蔡侯𦙝卒。",
                    "zhushu": "不書葬者，潰當絶也。不月者，賤其背中國而附父雔，故略之甚也。𦙝立不書者，父獻舞見獲，留卒於楚，𦙝以次立，非篡也。○𦙝，許乙反，注同。背，音佩。",
                    "type": 2
                },
                {
                    "paragraph": "十有五年，春，王正月，公如齊。",
                    "zhushu": "月者，善公旣能念恩，尊事齊桓，又合古五年一朝之義，故録之。"
                },
                {
                    "paragraph": "〇楚人伐徐。〇三月，公㑹齊侯、宋公、陳侯、衛侯、鄭伯、許男、曹伯盟于牡丘，遂次于匡。〇公孫敖率師及諸侯之大夫救徐。",
                    "zhushu": "言“次”者，刺諸侯緩於人恩，旣約救徐而生事止次不自往，遣大夫往，卒不能解也。大夫不序者，起㑹上大夫，君已目，故臣凡也。内獨出名氏者，臣不得因君殊尊省文，别尊卑也。○别，彼列反。"
                },
                {
                    "paragraph": "夏，五月，日有食之。",
                    "zhushu": "是後秦獲晉侯，齊桓公卒，楚執宋公，霸道衰，中國微弱之應。"
                },
                {
                    "paragraph": "〇秋，七月，齊師、曹師伐厲。",
                    "zhushu": "月者，善録義兵。厲，葵丘之㑹，叛天子之命也。曹稱師者，桓公霸道衰，曹獨能從之，征伐不義，故褒之，所以勸勉不能，扶助霸功，激揚解惰也。○厲，如字，舊音賴。激，古歷反。解，古賣反。隋也，徒卧反。"
                },
                {
                    "paragraph": "八月，𧑄。",
                    "zhushu": "公乆出，煩擾之所生。〇𧑄，之戎反。"
                },
                {
                    "paragraph": "○九月，公至自㑹。桓公之㑹不致，此何以致？",
                    "zhushu": "据柯之㑹不致。"
                },
                {
                    "paragraph": "乆也。",
                    "zhushu": "乆暴師衆過三時。〇暴，歩卜反。"
                },
                {
                    "paragraph": "○季姫歸于鄫。○己卯，晦，震夷伯之廟。晦者何？𡨋也。",
                    "zhushu": "晝日而𡨋。○𡨋，亡丁反，又亡定反，注同。"
                },
                {
                    "paragraph": "震之者何？雷電擊夷伯之廟者也。夷伯者，曷爲者也？季氏之孚也。",
                    "zhushu": "孚，信也。季氏所信任臣。"
                },
                {
                    "paragraph": "季氏之孚則微者，其稱夷伯何？大之也。曷爲大之？",
                    "zhushu": "据陽虎稱盗。"
                },
                {
                    "paragraph": "天戒之，故大之也。",
                    "zhushu": "明此非但爲微者異，乃公家之至戒，故尊大之，使稱字，過于大夫以起之。所以畏天命。孔子曰：“君子有三畏：畏天命，畏大人，畏聖人之言。”。"
                },
                {
                    "paragraph": "何以書？記異也。",
                    "zhushu": "此象桓公德衰，彊楚以邪勝正，僖公蔽於季氏，季氏蔽於陪臣，陪臣見信得權，僭立大夫廟。天意若曰：蔽公室者，是人也，當去之。〇去，起吕反。"
                },
                {
                    "paragraph": "○冬，宋人伐曹。○楚人敗徐于婁林。”",
                    "zhushu": "謂之徐者，爲滅𣏌，不知尊先聖法度，惡重，故狄之也。不月者，略兩夷狄也。○爲，于僞反。"
                },
                {
                    "paragraph": "○十有一月，壬戍，晉侯及秦伯戰于韓，獲晉侯。此偏戰也，何以不言師敗績？",
                    "zhushu": "据泓之戰言“宋師敗績”。〇泓，烏宏反。"
                },
                {
                    "paragraph": "君獲不言師敗績也。",
                    "zhushu": "舉君獲爲重也。釋不書者，以獲君爲惡。書者，以惡見獲，與獲人君者，皆當絶也。主書者，從獲人例。〇惡，烏路反。",
                    "type": 2
                },
                {
                    "paragraph": "十有六年，春，王正月，戊申，朔，霣石于宋五。是月，六鷁退飛，過宋都。曷爲先言霣而後言石？",
                    "zhushu": "据“星霣”後言霣。〇十六年，本或從此下别爲卷。案七志、七録、何注止十一卷，公羊以閔附莊故也。後人以僖卷大，輙分之爾。霣，于敏反。是月，如字，或一音徒兮反。六鶂，五歷反，水鳥。"
                },
                {
                    "paragraph": "霣石記聞，聞其磌然，視之則石，察之則五。是月者何？僅逮是月也。",
                    "zhushu": "“是”，月邊也，魯人語也。在正月之幾盡，故曰劣及是月也。〇磌然，之人反，又大年反，聲響也；一音芳君反，本或作“砰”，八耕反。僅，其靳反，劣也。逮音代，又大計反，及也。幾音祈。"
                },
                {
                    "paragraph": "何以不日？",
                    "zhushu": "据五石言日。"
                },
                {
                    "paragraph": "晦日也。",
                    "zhushu": "凡災異，晦日不日，日食是也。日食常於晦朔，不日，晦可知也。六鷁無常，故言“是月”以起晦也。"
                },
                {
                    "paragraph": "晦則何以不言晦？",
                    "zhushu": "据上言“朔”。"
                },
                {
                    "paragraph": "春秋不書晦也。",
                    "zhushu": "事當日者日，平居無他卓佹，無所求取，言晦、朔也。趡盟、奚戰是也。〇佹，尤委反。趡，翠軌反。"
                },
                {
                    "paragraph": "朔有事則書，",
                    "zhushu": "重始，故書以録事。若泓之戰及此皆是也。"
                },
                {
                    "paragraph": "晦雖有事不書。",
                    "zhushu": "重始而終自正，故不復書以録事。〇不復，扶又反，下同。"
                },
                {
                    "paragraph": "曷爲先言六而後言鷁？",
                    "zhushu": "据霣石後言五。"
                },
                {
                    "paragraph": "六鷁退飛，記見也。視之則六，察之則鷁，徐而察之則退飛。",
                    "zhushu": "鷁小而飛髙，故視之如此，事勢然也。宋都者，宋國所治也。人所聚曰都。言過宋都者，時獨過宋都退飛。○所治，直吏反。"
                },
                {
                    "paragraph": "五石六鷁何以書？記異也。外異不書，此何以書？爲王者之後記異也。",
                    "zhushu": "王者之後有亡徴，非親王安存之象，故重録爲戒，記災異也。石者，隂德之專者也；鷁者，鳥中之耿介者，皆有似宋襄公之行。襄欲行霸事，不納公子目夷之謀，事事耿介自用，卒以五年見執，六年終敗，如五石六鷁之數。天之與人，昭昭著明，甚可畏也。於晦朔者，示其立功善甫始而敗，將不克終，故詳録天意也。○爲王，于僞反，注同。耿介，音戒。之行，下孟反。"
                },
                {
                    "paragraph": "○三月，壬申，公子季友卒。其稱季友何？",
                    "zhushu": "据犂戰名不稱季，來歸不稱友。"
                },
                {
                    "paragraph": "賢也。",
                    "zhushu": "閔公不書葬，故復於卒賢之，明季子當䝉討慶父之功，遏牙存國，終當録也。不稱子者，上歸本當稱字，起事言子。"
                },
                {
                    "paragraph": "〇夏，四月，丙申，鄫季姫卒。○秋，七月，甲子，公孫慈卒。”",
                    "zhushu": "日者，僖公賢君，宜有恩禮於大夫，故皆日也。一年喪骨肉三人，故曰痛之。"
                },
                {
                    "paragraph": "〇冬，十有二月，公㑹齊侯、宋公、陳侯、衞侯、鄭伯、許男、邢侯、曹伯于淮。",
                    "zhushu": "月者，危桓公德衰，任竪刀、易牙，墮功滅項，自此始也。〇墮，許規反。",
                    "type": 2
                },
                {
                    "paragraph": "十有七年，春，齊人、徐人伐英氏。",
                    "zhushu": "稱氏者，春秋前黜稱氏也。伐國而舎氏言之者，非主名，故伐之得從國舉。"
                },
                {
                    "paragraph": "○夏，滅項。孰滅之？齊滅之。",
                    "zhushu": "以言滅，知非内也。以不諱，知齊滅。○項，户講反，國名。"
                },
                {
                    "paragraph": "曷爲不言齊滅之？",
                    "zhushu": "据“齊師滅譚”。"
                },
                {
                    "paragraph": "爲桓公諱也。春秋爲賢者諱，此滅人之國，何賢爾？君子之惡惡也疾始，",
                    "zhushu": "絶其始，則不得終其惡。〇爲桓，于僞反，下及注同。惡惡，並如字，一讀上烏路反。"
                },
                {
                    "paragraph": "善善也樂終。",
                    "zhushu": "樂賢者終其行。〇行，下孟反。"
                },
                {
                    "paragraph": "桓公甞有繼絶",
                    "zhushu": "立僖公也。"
                },
                {
                    "paragraph": "存亡之功，",
                    "zhushu": "存邢、衛𣏌。"
                },
                {
                    "paragraph": "故君子爲之諱也。",
                    "zhushu": "言甞者，時桓公德衰功廢而滅人，嫌當坐，故上述所甞盛美而爲之諱，所以尊其德，彰其功。傅不言服楚，獨舉繼絶存亡者，明繼絶存亡，足以除殺子糾、滅譚、遂項，覆終身之惡。服楚功在覆篡惡之表，所以封桓公，各當如其事也。不月者，桓公不坐滅，略小國。"
                },
                {
                    "paragraph": "〇秋，夫人姜氏㑹齊侯于卞。”",
                    "zhushu": "〇卞，皮彦反。"
                },
                {
                    "paragraph": "〇九月，公至自㑹。〇冬，十有二月，乙亥，齊侯小白卒。",
                    "zhushu": "",
                    "type": 2
                },
                {
                    "paragraph": "十有八年，春，王正月，宋公㑹曹伯、衛人、邾婁人伐齊。",
                    "zhushu": "月者，與襄公之征齊，善録義兵。"
                },
                {
                    "paragraph": "夏，師救齊。五月，戊寅，宋師及齊師。戰于甗，齊師敗績。戰不言伐，此其言伐何？宋公與伐而不與戰，故言伐。春秋伐者爲客，伐者爲主。曷爲不使齊主之？",
                    "zhushu": "据甲寅衛人及齊人戰。○甗，魚輦反，又音言。與伐音預，下“不與”同。"
                },
                {
                    "paragraph": "與襄公之征齊也。曷爲與襄公之征齊？",
                    "zhushu": "据齊桓公霸者，猶不與征衛。"
                },
                {
                    "paragraph": "桓公死，豎刀、易牙爭權不葬，爲是故伐之也。",
                    "zhushu": "不爲文實者，保伍連率，本有用兵征伐不義之道。〇刀，音彫。爲是，于僞反，注同。"
                },
                {
                    "paragraph": "〇狄救齊。秋，八月，丁亥，葬齊桓公。○冬，邢人、狄人伐衛。",
                    "zhushu": "狄稱人者，善能救齊，雖拒義兵，猶有憂中國之心，故進之。不於救時進之者，辟襄公，不使義兵壅塞。",
                    "type": 2
                },
                {
                    "paragraph": "十有九年，春，王三月，宋人執滕子嬰齊。",
                    "zhushu": "名者，著葵丘之㑹叛天子命者也。不得爲伯討者，不以其罪執之，妄執之。所以著有罪者，爲襄公殺恥也。襄公有善志，欲承齊桓之業，執一惡人，不能得其過，故爲見其罪，所以助賢者，養善意也。月者，録責之。〇爲襄，于僞反，下“故爲”“起爲”“爲襄公”“深爲”“若不爲”皆同。見，賢徧反。"
                },
                {
                    "paragraph": "〇夏，六月，宋人、曹人、邾婁人盟于曹南。",
                    "zhushu": "因本㑹于曹南盟，故以地。實邾婁。說在下。"
                },
                {
                    "paragraph": "鄫子㑹盟于邾婁。其言㑹盟何？",
                    "zhushu": "据外諸侯㑹盟不録“及曹伯”，襄言“㑹諸侯。"
                },
                {
                    "paragraph": "後㑹也。",
                    "zhushu": "說與㑹伐宋同義。君不㑹大夫，刺後㑹者，起實君也。地以邾婁者，起爲邾婁事也。不言君者，爲襄公諱也。魯本許嫁季姫於邾婁，季姫淫泆，使鄫子請，已而許之，二國交忿，襄公爲此盟，欲和解之。旣在人間，反爲邾婁所欺，執用鄫子，恥辱加於宋無異，故没襄公，使若微者也。不於上地以邾婁者，深爲襄公諱，使若不爲邾婁事盟，而鄫子自就邾婁，爲所執者也。上盟不日者，深順諱文，從微者例，使若下執，不以上盟爲辨也。㑹盟不日者，言㑹盟不信已明，無取於日，自其正文也。"
                },
                {
                    "paragraph": "己酉，邾婁人執鄫子，用之。惡乎用之？用之社也。其用之社奈何？蓋叩其鼻以血社也。",
                    "zhushu": "惡無道也。不言社者，本無用人之道，言“用之”已重矣，故絶其所用處也。日者，魯不能防正其女，以至於此，明當痛其女禍而自責之。〇惡乎，音烏。惡無，烏路反。用處，昌慮反。"
                },
                {
                    "paragraph": "〇秋，宋人圍曹。〇衛人伐邢。〇冬，公㑹陳人、蔡人、楚人、鄭人盟于齊。",
                    "zhushu": "因宋征齊有𨻶，爲此盟也。是後楚遂得中國。霍之㑹，執宋公。"
                },
                {
                    "paragraph": "〇梁亡。此未有伐者，其言梁亡何？",
                    "zhushu": "据蔡潰以自潰，爲又舉侵也。"
                },
                {
                    "paragraph": "自亡也。其自亡奈何？魚爛而亡也。",
                    "zhushu": "梁君隆刑峻法，一家犯罪，四家坐之，一國之中，無不被刑者。百姓一旦相率俱去，狀若魚爛。魚爛從内發，故云爾者，其自亡者，明百姓得去之，君當絶者。",
                    "type": 2
                },
                {
                    "paragraph": "二十年，春，新作南門。何以書？譏。何譏爾？門有古常也。",
                    "zhushu": "惡奢泰。不奉古制常法。○惡，烏路反。"
                },
                {
                    "paragraph": "夏，郜子來朝。郜子者何？",
                    "zhushu": "未有存文，嫌不名，故執不知問。〇郜，古報反，姫姓之國，下同。"
                },
                {
                    "paragraph": "失地之君也。何以不名？",
                    "zhushu": "据鄧、榖名。"
                },
                {
                    "paragraph": "兄弟辭也。",
                    "zhushu": "郜，魯之同姓，故不忍言其絶賤，明當尊遇之，異於鄧、榖也。書者，喜内見歸。"
                },
                {
                    "paragraph": "五月，乙巳，西宫災。西宫者何？小寢也。小寢則曷爲謂之西宫？有西宫則有東宫矣。魯子曰：“以有西宫，亦知諸侯之有三宫也。”",
                    "zhushu": "西宫者，小寢内室，楚女所居也。禮：諸侯娶三國女，以楚女居西宫，知二國女於小寢内各有一宫也。故云爾。禮，夫人居中宫，少在前；右媵居西宫，左媵居東宫，少在後。"
                },
                {
                    "paragraph": "西宫災，何以書？記災也。",
                    "zhushu": "是時僖公爲齊所脅，以齊媵爲嫡，楚女廢在西宫而不見恤，悲愁怨曠之所生也。言西宮不繫小寢者，小寢夫人所統，妾之所繫也。天意若曰：楚女本當爲夫人，不當繫於齊女，故經亦云爾。〇爲適，丁歷反，又作“嫡”。"
                },
                {
                    "paragraph": "〇鄭人入滑。○秋，齊人、狄人盟于邢。",
                    "zhushu": "狄稱人者，能常與中國也。"
                },
                {
                    "paragraph": "〇冬，楚人伐隨。",
                    "zhushu": "叛楚故也。",
                    "type": 2
                },
                {
                    "paragraph": "二十有一年，春，狄侵衛。",
                    "zhushu": "貶狄者，爲犯中國諱。○爲，于僞反，下“不爲襄”下文“爲執”皆同。"
                },
                {
                    "paragraph": "〇宋人、齊人、楚人盟于鹿上。〇夏，大旱。何以書？記災也。",
                    "zhushu": "新作南門之所生。"
                },
                {
                    "paragraph": "〇秋，宋公、楚子、陳侯、蔡侯、鄭伯、許男、曹伯㑹于霍，執宋公以伐宋。孰執之？楚子執之。",
                    "zhushu": "以下獻捷貶。〇霍，左氏作“盂”。"
                },
                {
                    "paragraph": "曷爲不言楚子執之？",
                    "zhushu": "据湨梁盟下執莒子、邾婁子，復出晉人也。〇湨，古閴反。復出，扶又反，下同。"
                },
                {
                    "paragraph": "不與夷狄之執中國也。",
                    "zhushu": "不舉執爲重，復舉伐者，劫質諸侯，求其國，事當起也。不爲襄公諱者，守信見執，無恥。說在下也。"
                },
                {
                    "paragraph": "〇冬，公伐邾婁。〇楚人使宜申來獻捷。此楚子也，其稱人何？",
                    "zhushu": "据稱使，知楚子○捷在反。"
                },
                {
                    "paragraph": "貶。曷爲貶？",
                    "zhushu": "据齊侯獻戎捷不貶。"
                },
                {
                    "paragraph": "爲執宋公貶。曷爲爲執宋公貶？",
                    "zhushu": "据上已没，不與執中國。"
                },
                {
                    "paragraph": "宋公與楚子期以乗車之㑹，",
                    "zhushu": "蓋鹿上之盟。〇乘車，繩證反，下同。"
                },
                {
                    "paragraph": "公子目夷諫曰：“楚，夷國也，彊而無義，請君以兵車之㑹往。”宋公曰：“不可。吾與之約以乗車之㑹，自我爲之，自我墮之，曰不可。”終以乗車之㑹往。楚人果伏兵車，執宋公以伐宋。",
                    "zhushu": "詐諼劫質諸侯，求其國，當絶，故貶。〇墮，許規反。誰諼，誰，本亦作“詐”。諼，音許元反，詐也，又音援。"
                },
                {
                    "paragraph": "宋公謂公子目夷曰：“子歸守國矣。國，子之國也。吾不從子之言，以至乎此。”公子目夷復曰：“君雖不言國，國固臣之國也。”",
                    "zhushu": "所以堅宋公意，絶彊楚之望。"
                },
                {
                    "paragraph": "於是歸，設守械而守國。楚人謂宋人曰：“子不與我國，吾將殺子君矣。”宋人應之曰：“吾賴社稷之神靈，吾國已有君矣。”楚人知雖殺宋公，猶不得宋國，於是釋宋公。宋公釋乎執，走之衛。",
                    "zhushu": "襄公本謂公子目夷曰：“國，子之國也。”宋公愧前語，故慙不忍反，走之衛。不書者，執解而往，非岀奔也。〇守，手又反，又如字。應，應對之應。"
                },
                {
                    "paragraph": "公子目夷復曰：“國爲君守之，君曷爲不入？”然後逆襄公歸。",
                    "zhushu": "凡出奔歸書，執獲歸不書者，出奔已失國，故録還，應盗國，與執獲者異。臣下尚隨君事之，未失國，不應盗國，無爲録也。〇國爲，于僞反，下“爲襄”“爲公子”注“爲没”“故爲”皆同。"
                },
                {
                    "paragraph": "惡乎捷？捷乎宋。",
                    "zhushu": "以上言伐宋。○惡，音烏。"
                },
                {
                    "paragraph": "曷爲不言捷乎宋？",
                    "zhushu": "据戎捷也。"
                },
                {
                    "paragraph": "爲襄公諱也。",
                    "zhushu": "襄公本㑹楚，欲行霸，憂中國也。不用目夷之言，而見詐執伐宋，幾亡其國，故諱爲没國文，所以申善志。不月者，因起其事。〇幾，音祈。"
                },
                {
                    "paragraph": "此圍辭也，曷爲不言其圍？",
                    "zhushu": "据上言守國，知圍也。"
                },
                {
                    "paragraph": "爲公子目夷諱也。",
                    "zhushu": "目夷遭難，設權救君，有解圍存國、免主之功，故爲諱圍起其事，所以彰目夷之賢也。歸捷書者，刺魯受惡人物也。○遭難，乃旦反。"
                },
                {
                    "paragraph": "○十有二月，癸丑，公㑹諸侯盟于薄，",
                    "zhushu": "言諸侯者，起霍之㑹諸侯也。不序者，起公從旁以議釋宋公。㑹、盟一事也。言㑹者，因以殊諸侯也。"
                },
                {
                    "paragraph": "釋宋公。執未有言釋之者，此其言釋之何？",
                    "zhushu": "据執滕子不言釋。"
                },
                {
                    "paragraph": "公與爲爾也。公與爲爾奈何？公與議爾也。",
                    "zhushu": "善僖公能與楚議，釋賢者之厄。不言公釋之者，諸侯亦有力也。",
                    "type": 2
                },
                {
                    "paragraph": "二十有二年，春，公伐邾婁，取須朐。",
                    "zhushu": "〇朐，其俱反，左氏作“句”。"
                },
                {
                    "paragraph": "〇夏，宋公、衛侯、許男、滕子伐鄭。○秋，八月，丁未，及邾婁人戰于升陘。",
                    "zhushu": "○陘，音刑。"
                },
                {
                    "paragraph": "〇冬，十有一月，己巳朔，宋公及楚人戰于泓，宋師敗績。偏戰者日爾，此其言朔何？",
                    "zhushu": "据奚之戰不言朔。"
                },
                {
                    "paragraph": "春秋辭䌓而不殺者，正也。",
                    "zhushu": "繁，多也。殺，省也。正得正道尤美。○不殺，所戒反，注同。省，所景反。"
                },
                {
                    "paragraph": "何正爾？宋公與楚人期戰于泓之陽，",
                    "zhushu": "泓，水名。水北曰陽。"
                },
                {
                    "paragraph": "楚人濟泓而來。",
                    "zhushu": "濟，渡。"
                },
                {
                    "paragraph": "有司復曰：“請迨其未畢濟而擊之。”",
                    "zhushu": "迨，及。"
                },
                {
                    "paragraph": "宋公曰：“不可。吾聞之也，君子不厄人。吾雖喪國之餘，",
                    "zhushu": "我雖前幾爲楚所喪，所以得其餘民以爲國，喻褊弱。〇喪國，息浪反，注同。幾，音祈。"
                },
                {
                    "paragraph": "寡人不忍行也。”旣濟，未畢陳，有司復曰：“請迨其未畢陳而擊之。”宋公曰：“不可。吾聞之也，君子不鼓不成列。”",
                    "zhushu": "軍法：以鼓戰，以金止，不鼓不戰。不成列，未成陳也。君子不戰未成陳之師。〇畢陳，直覲反，下及注同。"
                },
                {
                    "paragraph": "已陳，然後襄公鼓之，宋師大敗。故君子大其不鼓不成列，臨大事而不忘大禮，有君而無臣，",
                    "zhushu": "言朔亦所以起有君而無臣，借其有王徳而無王佐也。若襄公所行，帝王之兵也。有帝王之君，宜有帝王之臣；有帝王之臣，宜有帝王之民。未能醇粹而守其禮，所以敗也。〇王德，于況反，又如字，下“王佐”同。醇粹，音純，下雖遂反。"
                },
                {
                    "paragraph": "以爲雖文王之戰，亦不過此也。",
                    "zhushu": "有似文王伐崇。陸戰當舉地，舉水者，大其不以水厄乆也。",
                    "type": 2
                },
                {
                    "paragraph": "二十有三年，春，齊侯伐宋，圍緡。邑不言圍，此其言圍何？疾重故也。",
                    "zhushu": "疾，痛也。重故，喻若重故創矣。襄公欲行霸，守正履倍，屬爲楚所敗，諸夏之君，宜雜然助之，反因其困而伐之，痛與重故創無異，故言“圍”以惡其不仁也。○緡，亡巾反。重故，直用反，又直龍反，注同。故創，初良反，下同。屬，音燭。雜，七合反，又如字。惡，烏路反。"
                },
                {
                    "paragraph": "○夏，五月，庚寅，宋公慈父卒。何以不書葬？盈乎諱也。",
                    "zhushu": "盈，滿也，相接足之辭也。襄公夲以背𣩵，不書其父葬，至襄公身書葬，則嫌霸業不成，所覆者薄，故復使身不書葬，明當以前諱除背𣩵，以後諱加微封。内娶不去日，略之者，功覆之也。〇慈父，左氏作“茲父”。復，扶又反。去，起吕反。"
                },
                {
                    "paragraph": "〇秋，楚人伐陳。〇冬，十有一月，𣏌子卒。",
                    "zhushu": "卒者，桓公存王者後，功尤美，故爲表異卒録之。始見稱伯，卒獨稱子者，微弱爲徐、莒所脅，不能死位。春秋伯、子、男一也，辭無所貶。貶稱子者，春秋黜𣏌不明，故以其一等貶之，明本非伯，乃公也。又因以見聖人子孫有誅無絶，故貶不失爵也。不名、不日、不書葬者，從小國例也。〇始見，賢徧反。",
                    "type": 2
                },
                {
                    "paragraph": "二十有四年，春，王正月。〇夏，狄伐鄭。〇秋，七月。○冬，天王出居于鄭。王者無外，此其言出何？",
                    "zhushu": "据王子瑕奔晉不言出。"
                },
                {
                    "paragraph": "不能乎母也。",
                    "zhushu": "不能事母，罪莫大於不孝，故絶之言出也。下無廢上之義，得絶之者，明母得廢之，臣下得從母命。"
                },
                {
                    "paragraph": "魯子曰：“是王也，不能乎母者，其諸此之謂與！”",
                    "zhushu": "猶曰：“是王也，無絶義。”不能事母而見絶外者，其諸謂此灼然異居，不復供養者與？主書者，録王者所居也。○與，音餘。復，扶又反。供養，九用反，下餘亮反。"
                },
                {
                    "paragraph": "〇晉侯夷吾卒。",
                    "zhushu": "篡，故不書葬，明當絶也。不日月者，失衆身死，子見篡逐，故略之，猶薛伯定也。",
                    "type": 2
                },
                {
                    "paragraph": "二十有五年，春，王正月，丙午，衛侯燬滅邢。衛侯燬何以名？",
                    "zhushu": "据“楚子滅蕭不名。○燬，況委反。"
                },
                {
                    "paragraph": "絶。曷爲絶之？",
                    "zhushu": "据俱滅人。"
                },
                {
                    "paragraph": "滅同姓也。",
                    "zhushu": "絶先祖支體尤重，故名，甚之也。日者，爲魯憂，内録之。○爲魯，于僞反，下同。"
                },
                {
                    "paragraph": "〇夏，四月，癸酉，衛侯燬卒。〇宋蕩伯姫來逆婦。宋蕩伯姫者何？蕩氏之母也。",
                    "zhushu": "蕩氏，宋丗大夫。"
                },
                {
                    "paragraph": "其言來逆婦何？",
                    "zhushu": "据莒慶言逆叔姫。連來者，嫌内女爲殺直來也。"
                },
                {
                    "paragraph": "兄弟辭也。其稱婦何？有姑之辭也。",
                    "zhushu": "宋、魯之間，名結㛰姻爲兄弟。稱婦者，見姑之辭。以逆實文，知不殺直來也。主書者，無出道也。〇見，賢徧反。"
                },
                {
                    "paragraph": "〇宋殺其大夫。何以不名？",
                    "zhushu": "据宋殺其大夫山名。"
                },
                {
                    "paragraph": "宋三丗無大夫，三丗内娶也。",
                    "zhushu": "三丗，謂慈父、王臣、處臼也。内娶大夫女也。言無大夫者，禮不臣妻之父母，國内皆臣，無娶道，故絶去大夫名，正其義也。外小惡正之者，宋以内娶，故公族以弱，妃黨益彊，威權下流，政分三門，卒生篡弑，親親出奔，疾其未，故正其本。〇去，起吕反。"
                },
                {
                    "paragraph": "〇秋，楚人圍陳。納頓子于頓。何以不言遂？",
                    "zhushu": "据楚子鄚人侵陳，遂侵宋。"
                },
                {
                    "paragraph": "兩之也。",
                    "zhushu": "微者示别，遂但别兩耳。别之者，惡國家不重民命，一出兵爲兩事也。納頓子書者，前出奔當絶，還入爲盗國當誅。書楚納之，與之同罪也。主書者，從楚納之。頓子出奔不書者，小國例也。不見挈者，故君不可見挈於臣。○惡，烏路反。"
                },
                {
                    "paragraph": "〇葬衛文公。",
                    "zhushu": "不月者，滅同姓，故奪臣子恩也。"
                },
                {
                    "paragraph": "〇冬，十有二月，癸亥，公㑹衛子、莒慶盟于洮。",
                    "zhushu": "莒無大夫，書“苢慶”者，尊敬壻之義也。洮，内地。公與未踰年君、大夫盟，不别得意，雖在外，猶不致也。○别，彼列反。",
                    "type": 2
                },
                {
                    "paragraph": "二十有六年，春，王正月，己未，公㑹莒子、衛寗遬盟于向。",
                    "zhushu": "〇遫，音速。向，舒亮反。"
                },
                {
                    "paragraph": "〇齊人侵我西鄙。公追齊師至嶲，弗及。其言至嶲弗及何？",
                    "zhushu": "据公追戎于濟西，不言所至，又不言弗及。〇嶲，户圭反，又似兖反。"
                },
                {
                    "paragraph": "侈也。",
                    "zhushu": "侈，猶大也。大公能却彊齊之兵。弗者，不之深者也。言齊人畏公士卒精猛，引師而去之，深逺不可得及，故曰侈。不直言大之者，自爲追，唯臣子得襃之耳，不得與追戎同也。言師者，侈大公所追也。國内兵不書而斈地者，善公齊師去則止，不逺勞百姓，過復取勝，得用兵之節，故録詳之。〇侈，昌爾反，又昌者反，大也。卒，子忽反。自爲，于僞反，下“深爲”同。"
                },
                {
                    "paragraph": "〇夏，齊人伐我北鄙。○衛人伐齊。○公子遂如楚乞師。乞者何？卑辭也。曷爲以外内同若辭？",
                    "zhushu": "据春秋尊魯。"
                },
                {
                    "paragraph": "重師也。",
                    "zhushu": "外内皆同，卑其辭者，深爲與人者重之。"
                },
                {
                    "paragraph": "曷爲重師？",
                    "zhushu": "据泓之戰不重師。"
                },
                {
                    "paragraph": "師出不正反，戰不正勝也。",
                    "zhushu": "不正者，不正自謂出當復反，戰當必勝。兵，凶器；戰，危事，不得已而用之爾，乃以假人，故重而不暇别外内也。稱師者，正所乞名也。乞師例時。〇當復，扶又反，下同。别外，彼列反，下同。"
                },
                {
                    "paragraph": "〇秋，楚人滅隗，以隗子歸。",
                    "zhushu": "不月者，略夷狄滅㣲國也。不言獲者，舉滅爲重。書以歸者，惡不死位。不名者，所傳聞丗，見治始起，責小國略，但絶不誅之。〇隗，五罪反，二傳作“夔”。惡不，烏路反，下同。傳，直專反。見治，賢徧反，下直吏反。"
                },
                {
                    "paragraph": "〇冬，楚人伐宋，圍緍。邑不言圍，此其言圍何？刺道用師也。",
                    "zhushu": "時以師與魯，未至，又道用之，於是惡其視百姓之命若草木，不仁之甚也。稱人者，楚未有大夫，未得稱師，楚自道用之，故從楚文。"
                },
                {
                    "paragraph": "〇公以楚師伐齊，取榖。",
                    "zhushu": "言以者，行公意，别魯兵也。稱師者，順上文。"
                },
                {
                    "paragraph": "公至自伐齊。此已取榖矣，何以致伐？",
                    "zhushu": "据伐邾婁取叢不致。"
                },
                {
                    "paragraph": "未得乎取榖也。",
                    "zhushu": "未可謂得意於取榖。"
                },
                {
                    "paragraph": "曷爲未得乎取榖？",
                    "zhushu": "据俱取邑。"
                },
                {
                    "paragraph": "曰：患之起，必自此始也。",
                    "zhushu": "魯内虚而外乞師，以犯彊齊，㑹齊侯昭卒，晉文行霸，幸而得免。孔子曰：“人之生也直，罔之生也幸而免。”故雖得意，猶致伐也。",
                    "type": 2
                },
                {
                    "paragraph": "二十七年，春，𣏌子來朝。",
                    "zhushu": "貶稱子者，起其無禮不備，故魯入之。"
                },
                {
                    "paragraph": "〇夏，六月，庚寅，齊侯昭卒。秋，八月，乙未，葬齊孝公。乙巳，公子遂帥師入𣏌。",
                    "zhushu": "日者，𣏌屬脩禮朝魯。雖無禮，君子躬自厚而薄責於人，不當乃入之，故録責之。○屬，音燭。"
                },
                {
                    "paragraph": "〇冬，楚人、陳侯、蔡侯、鄭伯、許男圍宋。此楚子也，其稱人何？",
                    "zhushu": "据序諸侯之上。"
                },
                {
                    "paragraph": "貶。曷爲貶？",
                    "zhushu": "据圍鄭不貶。"
                },
                {
                    "paragraph": "爲執宋公貶，故終僖之篇貶也。",
                    "zhushu": "古者諸侯有難，王者若方伯和平之，後相犯，復故罪。楚前執宋公，僖公與共議釋之。今復圍犯宋，故貶，因以見義。終僖之篇貶者，言君子知平人當終身保也。〇爲，于僞反。難，乃旦反。今復，扶又反。見，賢徧反。"
                },
                {
                    "paragraph": "〇十有二月，甲戍，公㑹諸侯盟于宋。",
                    "zhushu": "地以宋者，起公解宋圍，爲此盟也。宋得與盟，則宋解可知也，而公釋之見矣。〇與，音預。",
                    "type": 2
                },
                {
                    "paragraph": "二十有八年，春，晉侯侵曹。晉侯伐衛。曷爲再言晉侯？",
                    "zhushu": "据“楚人圍陳，納頓子于頓”，亦兩事，不再出“楚人”。"
                },
                {
                    "paragraph": "非兩之也。然則何以不言遂？",
                    "zhushu": "据侵蔡遂伐楚言“遂”。"
                },
                {
                    "paragraph": "未侵曹也。未侵曹則其言侵曹何？致其意也。其意侵曹，則曷爲伐衛？晉侯將侵曹，假塗于衛，衛曰：“不可得。”則固將伐之也。",
                    "zhushu": "曹有罪，晉文行霸征之，衛壅遏，不得使義兵以時進，故著言侵曹，以致其意，所以通賢者之心，不使壅塞也。宋襄公伐齊月，此不月者，晉文公功信未著，且當脩文德，未當深求於諸侯，故不美也。〇衛雍，於勇反，下同，又作“壅”，同。遏，於葛反。"
                },
                {
                    "paragraph": "〇公子買戍衛，不卒戍，刺之。不卒戍者何？不卒戍者，内辭也，不可使往也。",
                    "zhushu": "即往，當言戍衛不卒。"
                },
                {
                    "paragraph": "不可使往，則其言戍衛何？",
                    "zhushu": "据言戍衛行文。"
                },
                {
                    "paragraph": "遂公意也。",
                    "zhushu": "使臣子不可使，恥深，故諱。使若往不卒竟事者，明臣不得壅塞君命。"
                },
                {
                    "paragraph": "刺之者何？殺之也。殺之則曷爲謂之刺之？内諱殺大夫，謂之刺之也。",
                    "zhushu": "有罪無罪，皆不得專殺，故諱殺言刺之。不言刺公子買，但言不卒戍刺之者，起爲上事刺之也。内殺大夫例，有罪不日，無罪日。外殺大夫皆時。○起爲，于僞反，下“爲下”“卒爲晉”“深爲”“不爲”同。"
                },
                {
                    "paragraph": "〇楚之救衛。〇三月，丙午，晉侯入曹，執曹伯𢌿宋人。𢌿者何？與也。其言𢌿宋人何？",
                    "zhushu": "据下執衛侯言“歸之于京師”。〇𢌿宋，必二反，與也，下同。"
                },
                {
                    "paragraph": "與使聽之也。",
                    "zhushu": "與使聽其獄也。時天王居于鄭，晉文欲討楚師，以宋王者之後，法度所存，故因假使治之。宋稱人者，明聽訟必師斷，與其師衆共之。〇斷，丁亂反，下“當斷”同。"
                },
                {
                    "paragraph": "曹伯之罪何？甚惡也。其甚惡奈何？不可以一罪言也。",
                    "zhushu": "曹伯數侵伐諸侯，以自廣大。傳曰“晉侯執曹伯，班其所取侵地于諸侯”是也。齊桓旣伇，諸侯背叛無道者非一。晉與曹同姓，恩惠當先施，刑罰當後加，起而征之，嫌其失義，故著其甚惡者可知也。以兵得不言獲者，晉文伯討，不坐獲者，故亦不責曹不死義兵。日者，喜義兵得時入。〇數，所角反，下“數道”同。"
                },
                {
                    "paragraph": "○夏，四月，己巳，晉侯、齊師、宋師、秦師及楚人戰于城濮，楚師敗績。此大戰也，曷爲使微者？",
                    "zhushu": "据秦稱師録功，知大戰必不使微者。楚雖無大夫，齊桓行霸，書屈完也。○濮，音卜。"
                },
                {
                    "paragraph": "子玉得臣也。",
                    "zhushu": "以上敗績，下殺得臣。"
                },
                {
                    "paragraph": "子玉得臣則其稱人何？",
                    "zhushu": "据屈完當桓公稱名氏。"
                },
                {
                    "paragraph": "貶。曷爲貶？",
                    "zhushu": "据邲之戰，林父不貶。〇邲，皮必反。"
                },
                {
                    "paragraph": "大夫不敵君也。",
                    "zhushu": "臣無敵君戰之義，故絶正也。秦稱師者，助霸者征伐，克勝有功，故襃進之。齊桓先朝天子，晉文先討夷狄者，晉文之時，楚與爭彊，所遭遇異。"
                },
                {
                    "paragraph": "〇楚殺其大夫得臣。",
                    "zhushu": "楚無大夫，其言大夫者，欲起上楚人本當言子玉得臣，所以詳録霸事不氏者，子玉得臣，楚之驕蹇臣，數道其君侵中國，故貶，明當與君俱治也。〇道，音導。"
                },
                {
                    "paragraph": "〇衛侯出奔楚。",
                    "zhushu": "晉文逐之。不書逐之者，以王事逐之，擇立其次，無絶衛之心，惡不如出奔重。"
                },
                {
                    "paragraph": "○五月，癸丑，公㑹晉侯、齊侯、宋公、蔡侯、鄭伯、衛子、莒子盟于踐土。陳侯如㑹。其言如㑹何？",
                    "zhushu": "据曹伯襄言㑹諸侯。"
                },
                {
                    "paragraph": "後㑹也。",
                    "zhushu": "說與㑹伐宋同，刺陳侯不慕霸者，反歧意于楚，失信後㑹。㑹不致者，安信與晉文也。盟日者，譎也。衛稱子者，起叔武本無即位之意。陳歧意于楚，在二十七年。○譎，古穴反。"
                },
                {
                    "paragraph": "〇公朝于王所。曷爲不言公如京師？",
                    "zhushu": "据三月公如京師。"
                },
                {
                    "paragraph": "天子在是也。天子在是，則曷爲不言天子在是？",
                    "zhushu": "据狩于河陽。"
                },
                {
                    "paragraph": "不與致天子也。",
                    "zhushu": "時晉文公年老，恐霸功不成，故土白天子曰：“諸侯不可卒致，願王居踐土。”下謂諸侯曰：“天子在是，不可不朝。”迫使正君臣，明王法。雖非正，起時可與，故書“朝”，因正其義。不書諸侯朝者，外小惡不書，獨録内也。不書“如”，不言“天王”者，從外正君臣，所以見文公之功。〇卒，七忽反，下“倉卒”同。見，賢徧反，下“不見”“當見”“見其”同。"
                },
                {
                    "paragraph": "○六月，衛侯鄭自楚復歸于衛。",
                    "zhushu": "言復歸者，天子有命歸之。名者，刺天子歸有罪也。言自楚者，爲天子之諱也。天子所以陵遲者，爲善不賞，爲惡不誅。衛侯出奔當絶，叔武讓國，不當復廢，而反衛侯，令殺叔武，故使若從楚歸者。復歸例皆時，此月者，爲下卒出也。〇當復，扶又反。令，力呈反，下“令自”同。"
                },
                {
                    "paragraph": "〇衛元咺出奔晉。",
                    "zhushu": "○咺，況阮反。"
                },
                {
                    "paragraph": "〇陳侯𣢾卒。",
                    "zhushu": "不書葬者，爲晉文諱。行霸不務教人以孝，陳有大喪而彊㑹其孤，故深爲恥之。宋襄亦背𣩵，獨不爲齊桓諱者，時宋襄自㑹之。卒不日者，賤其歧意于楚。"
                },
                {
                    "paragraph": "○秋，𣏌伯姫來。〇公子遂如齊。○冬，公㑹晉侯、齊侯、宋公、蔡侯、鄭伯、陳子、莒子、邾婁子、秦人于温。〇天王狩于河陽。狩不書，此何以書？",
                    "zhushu": "据常事也。"
                },
                {
                    "paragraph": "不與再致天子也。",
                    "zhushu": "一失禮尚愈，再失禮重，故深正其義，使若天子自狩，非致也。"
                },
                {
                    "paragraph": "魯子曰：“温近而踐土逺也。”",
                    "zhushu": "此魯子一說也。温近狩地，故可言狩。踐土逺狩地，故不言狩也。公以再朝而日言之。上說是。"
                },
                {
                    "paragraph": "○壬申，公朝于王所。其日何？",
                    "zhushu": "据上朝不日。"
                },
                {
                    "paragraph": "録乎内也。",
                    "zhushu": "危録内再失禮，將爲有義者所惡。不月而日者，自是諸侯不繫天子，若日不繫於月。〇惡，烏路反，下“惡衛”同。"
                },
                {
                    "paragraph": "○晉人執衛侯，歸之于京師。歸之于者何？歸于者何？歸之于者，罪已定矣；歸于者，罪未定也。罪未定則何以得爲伯討？",
                    "zhushu": "此難成公十五年“晉侯執曹伯歸于京師”。〇難，乃旦反，下“方難”同。"
                },
                {
                    "paragraph": "歸之于者，執之于天子之側者也，罪定不定已可知矣。",
                    "zhushu": "歸之者，決絶之辭。執于天子之側，已白天子，罪定不定自在天子，故言已可知。"
                },
                {
                    "paragraph": "歸于者，非執之于天子之側者也，罪定不定未可知也。",
                    "zhushu": "未得白天子分别之者，但欲明諸侯尊貴，不得自相治，當斷之于天子爾。大惡雖未可知，執有罪，當爲伯討矣。無罪而執人，當貶稱“人”。〇别，彼列反。"
                },
                {
                    "paragraph": "衛侯之罪何？殺叔武也。何以不書？",
                    "zhushu": "据殺大夫書。"
                },
                {
                    "paragraph": "爲叔武諱也。春秋爲賢者諱，何賢乎叔武？",
                    "zhushu": "据失兄意。〇爲叔，于僞反，下“爲賢”“爲叔武”及注“而爲”“深爲”皆同。"
                },
                {
                    "paragraph": "讓國也。其讓國奈何？文公逐衛侯而立叔武，叔武辭立而他人立，則恐衛侯之不得反也，故於是已立，",
                    "zhushu": "故上稱子。"
                },
                {
                    "paragraph": "然後爲踐土之㑹，治反衛侯。",
                    "zhushu": "叔武訟治於晉文公，令白王者反衛侯，使還國也。叔武讓國見殺，而爲叔武諱殺者，明叔武治反衛侯，欲兄饗國，故爲去殺已之罪，所以起其功而重衛侯之無道。〇爲去，起呂反。"
                },
                {
                    "paragraph": "衛侯得反，曰：“叔武篡我。”元咺爭之曰：“叔武無罪。”終殺叔武，元咺走而出。此晉侯也，其稱人何？",
                    "zhushu": "此以伯討，而何貶者，言歸之于伯討，明知坐他事，故更問之。〇篡，初患反。"
                },
                {
                    "paragraph": "貶。曷爲貶？",
                    "zhushu": "据他罪不見。"
                },
                {
                    "paragraph": "衛之禍，文公爲之也。文公爲之奈何？文公逐衛侯而立叔武，使人兄弟相疑，",
                    "zhushu": "春秋許人臣者必使臣，許人子者必使子。文公惡衛侯大深，愛叔武大甚，故使兄弟相疑。〇大深，音泰，下同。"
                },
                {
                    "paragraph": "放乎殺母弟者，文公爲之也。",
                    "zhushu": "文公本逐之，非故致此禍也。逐之文不見，故貶。主書者，以起文公逐之。〇放乎，甫往反。"
                },
                {
                    "paragraph": "〇衛元咺自晉復歸于衛。自者何？有力焉者也。",
                    "zhushu": "有力焉者，有力于晉也。言恃晉有屬已力以歸，方難下意，故於是發問。〇屬，音燭。"
                },
                {
                    "paragraph": "此執其君，其言自何？",
                    "zhushu": "上元咺出奔晉，而文公執衛侯，知以元咺訴執之，怪訴其君而助之。"
                },
                {
                    "paragraph": "爲叔武爭也。",
                    "zhushu": "解文公助之意，以元咺爲叔武爭訴，以爲忠於己而助之。雖然，臣無訴君之義，復於衛，非也。悖君臣之義。故著言“自”，明不當有力於惡人也。言復歸者，深爲霸者恥之，使若無罪。〇爭，“爭鬭”之爭，下注同。悖，必内反。"
                },
                {
                    "paragraph": "〇諸侯遂圍許。〇曹伯襄復歸于曹。〇遂㑹諸侯圍許。",
                    "zhushu": "曹伯言復歸者，天子歸之也。名者，與衛侯鄭同義。執歸不書，書者，名惡當見。本無事，不當言遂，又不更舉曹伯者，見其能悔過，即時從霸者征伐也。霸兵不月者，刺文公不偃武脩文以附䟽，倉卒飲服，許卒不能降，威信自是衰，故不成其善。〇降，户江反。",
                    "type": 2
                },
                {
                    "paragraph": "二十有九年，春，介葛盧來。介葛盧者何？夷狄之君也。何以不言朝？",
                    "zhushu": "据諸侯來曰朝。○介葛，音戒，國名。"
                },
                {
                    "paragraph": "不能乎朝也。",
                    "zhushu": "不能升降揖讓也。介者，國也。葛盧者，名也。進稱名者，能慕中國，朝賢君，明當扶勉以禮義。"
                },
                {
                    "paragraph": "○公至自圍許。○夏，六月，公㑹王人、晉人、宋人、齊人、陳人、蔡人、秦人盟于狄泉。",
                    "zhushu": "文公圍許不能服，自知威信不行，故復上假王人以㑹諸侯。年老志衰，不能自致，故諸侯亦使微者㑹之。月者，惡霸功之廢於是○故、復，扶又反，年末同。惡，烏路反。"
                },
                {
                    "paragraph": "〇秋，大雨雹。",
                    "zhushu": "夫人專愛之所生。〇兩，于付反。雹，歩角反。"
                },
                {
                    "paragraph": "〇冬，介葛盧來。",
                    "zhushu": "前公圍許不在，故更來朝。不稱字者，一年再朝，不中禮，故不復進也。〇中，丁仲反。",
                    "type": 2
                },
                {
                    "paragraph": "三十年，春，王正月。〇夏，狄侵齊。〇秋，衛殺其大夫元咺及公子瑕。衛侯未至，其稱國以殺何？",
                    "zhushu": "据歸在下。"
                },
                {
                    "paragraph": "道殺也。",
                    "zhushu": "時已得天子命還國，於道路遇而殺之。坐之與至國同，故但稱國，不復别也。言“及公子瑕”者，下大夫别尊卑。○復，扶又反。别尊，彼列反。"
                },
                {
                    "paragraph": "〇衛侯鄭歸于衛。此殺其大夫，其言歸何？",
                    "zhushu": "据未至而有專殺之惡，與入惡同。"
                },
                {
                    "paragraph": "歸惡乎元咺也。",
                    "zhushu": "衛侯歸殺無惡，則元咺之惡明矣。"
                },
                {
                    "paragraph": "曷爲歸惡乎元咺？",
                    "zhushu": "据師還。"
                },
                {
                    "paragraph": "元咺之事君也，君出則已入，",
                    "zhushu": "意人執衛侯歸之于京師，元咺自晉復歸于衛，恃晉力以歸是也。"
                },
                {
                    "paragraph": "君入則已出，",
                    "zhushu": "衛侯鄭自楚復歸于衛，元咺出奔晉是也。"
                },
                {
                    "paragraph": "以爲不臣也。",
                    "zhushu": "故不從犯伯執，爲天子所還，言復歸。從出入無惡，言歸，以見元咺有出入罪。衛侯得殺之，所以專臣事君之義。名者，爲殺叔武，惡天子歸有罪也。執歸不書，主書者，名惡當見。〇以見，賢徧反，下同。爲，于僞反。惡夫，烏路反。"
                },
                {
                    "paragraph": "〇晉人、秦人圍鄭。〇介人侵蕭。",
                    "zhushu": "稱人者，侵中國，故退之。"
                },
                {
                    "paragraph": "〇冬，天王使宰周公來聘。",
                    "zhushu": "與葵丘㑹同義。"
                },
                {
                    "paragraph": "〇公子遂如京師，遂如晉。大夫無遂事，此其言遂何？公不得爲政爾。",
                    "zhushu": "不從公政令也。時見使如京師，而橫生事，矯君命聘晉，故疾其驕蹇自專，當絶之。不舉重者，遂當有本。○橋君，居表反，本又作“矯”。",
                    "type": 2
                },
                {
                    "paragraph": "三十有一年，春，取濟西田。惡乎取之？",
                    "zhushu": "以不月與取運異，知非内叛邑。〇惡，音烏。"
                },
                {
                    "paragraph": "取之曹也。曷爲不言取之曹？",
                    "zhushu": "据取叢言邾婁田也。"
                },
                {
                    "paragraph": "諱取同姓之田也。",
                    "zhushu": "同姓相貪利，惡差重，恥差深。〇惡差，初賣反，下同。"
                },
                {
                    "paragraph": "此未有伐曹者，則其言取之曹何？",
                    "zhushu": "据伐同姓不諱，即有兵，當舉伐曹，下日，若甲戍，取須朐。"
                },
                {
                    "paragraph": "晉侯執曹伯，班其所取侵地于諸侯也。",
                    "zhushu": "班者，布徧還之辭。〇布徧，音遍，下文同。"
                },
                {
                    "paragraph": "晉侯執曹伯，班其所取侵地于諸侯，則何諱乎取同姓之田？",
                    "zhushu": "据晉還之得爲伯。"
                },
                {
                    "paragraph": "乆也。",
                    "zhushu": "魯本爲霸者所還，當時不取，乆後有悔，更縁前語取之，不應復得，故當坐取邑。"
                },
                {
                    "paragraph": "○公子遂如晉。〇夏，四月，四卜郊，不從，乃免牲，猶三望。曷爲或言三卜，或言四卜？三卜，禮也，四卜，非禮也。三卜何以禮？四卜何以非禮？",
                    "zhushu": "据俱卜也。"
                },
                {
                    "paragraph": "求吉之道三。",
                    "zhushu": "三卜吉凶，必有相竒者，可以決疑，故求吉必三卜。〇竒，居宜反。"
                },
                {
                    "paragraph": "禘甞不卜，郊何以卜？",
                    "zhushu": "禘比祫爲大，甞比四時祭爲大，故据之。"
                },
                {
                    "paragraph": "卜郊，非禮也。",
                    "zhushu": "禮，天子不卜郊。"
                },
                {
                    "paragraph": "卜郊何以非禮？",
                    "zhushu": "据上言“三卜禮。"
                },
                {
                    "paragraph": "魯郊非禮也。",
                    "zhushu": "以魯郊非禮，故卜爾。昔武王旣没，成王㓜少，周公居攝，行天子事，制禮作樂，致大平，有王功。周公薨，成王以王禮葬之，命魯使郊，以彰周公之德。非正，故卜。三卜，吉則用之，不吉則免牲。謂之郊者，天人相與交接之意也。不言郊天者，謙不敢斥尊。〇少，詩照反。大平，音泰。王功，于況反。"
                },
                {
                    "paragraph": "魯郊何以非禮？",
                    "zhushu": "据成公乃不郊，惡之。〇惡之，烏路反，下皆同。"
                },
                {
                    "paragraph": "天子祭天，",
                    "zhushu": "郊者，所以祭天也。天子所祭，莫重於郊。居南郊者，就陽位也。槀席𤣥酒，器用陶匏，大珪不瑑，大羹不和，爲天至尊，物不可悉備，故推質以事之。○槀，古老反。匏，白交反。瑑，大轉反。和，户卧反。爲天，于僞反，下“則爲”“本爲”“主爲”皆同。"
                },
                {
                    "paragraph": "諸侯祭土。",
                    "zhushu": "土，謂社也。諸侯所祭，莫重於社。卿大夫祭五祀，士祭其先祖。"
                },
                {
                    "paragraph": "天子有方望之事，",
                    "zhushu": "方望，謂郊時所望祭四方羣神、日月星辰、風伯雨師、五嶽四瀆及餘山川，凡三十六所。"
                },
                {
                    "paragraph": "無所不通。",
                    "zhushu": "盡八極之内，天之所覆，地之所載，無所不至，故得郊也。"
                },
                {
                    "paragraph": "諸侯山川有不在其封内者，則不祭也。",
                    "zhushu": "故魯郊非禮也。"
                },
                {
                    "paragraph": "曷爲或言“免牲”，或言“免牛”？免牲，禮也。",
                    "zhushu": "魯卜郊不吉，免之。禮，卜郊不吉，則爲牲作𤣥衣纁裳，使有司𤣥端，放之於南郊，明本爲天，不敢留天牲。"
                },
                {
                    "paragraph": "免牛，非禮也。免牛何以非禮？傷者曰牛。",
                    "zhushu": "養牲不謹敬，有災傷，天不饗用，不得復爲天牲，故以本牛名之。非禮者，非天牲不當復見免，但當内自省責而已。〇復爲，扶又反，下同。見免，賢徧反，下“以見”同。"
                },
                {
                    "paragraph": "三望者何？望祭也。然則曷祭？祭泰山、河海。曷爲祭泰山、河海？",
                    "zhushu": "据郊者主爲祭天。〇大山，音泰，本亦作“泰”，下同。"
                },
                {
                    "paragraph": "山川有能潤于百里者，天子秩而祭之。",
                    "zhushu": "此皆助天宣氣布功，故祭天及之。秩者，隨其大小、尊卑、髙下所宜。禮：祭天牲角繭栗，社稷、宗廟角握，六宗、五嶽、四瀆角尺，其餘山川視卿大夫。天燎地瘞，日月星辰布，山縣水沉，風磔雨升。燎者，取爼上七體，與其珪寳在辨中，置於柴上燒之。〇繭，古典反。燎，力召反。瘞，於例反。縣，音𤣥。磔，陟百反。"
                },
                {
                    "paragraph": "觸石而岀，膚寸而合，",
                    "zhushu": "側手爲膚，按指爲寸。言其觸石理而出，無有膚寸而不合。〇膚寸，方于反。側手爲膚，按指爲寸。"
                },
                {
                    "paragraph": "不崇朝而徧雨乎天下者，唯泰山爾。",
                    "zhushu": "崇，重也。不重朝，言一朝也。〇崇朝，如字，注同。雨，于付反，又如字。崇重，直龍反，下同。"
                },
                {
                    "paragraph": "河海潤于千里。",
                    "zhushu": "亦能通氣致雨，潤澤及于千里。韓詩傳曰：“湯時大旱，使人禱于山川”是也。郊望非一，獨祭二者，魯郊非禮，故獨祭其大者。"
                },
                {
                    "paragraph": "猶者何？通可以已也。",
                    "zhushu": "已，止。"
                },
                {
                    "paragraph": "何以書？譏不郊而望祭也。",
                    "zhushu": "譏尊者不食，而卑者獨食。書者，惡失禮也。魯至是郊者，僖公賢君，欲尊明其先祖之功德，不就廢之。譏者，春秋不見事不書，皆從事舉可知也。不吉，言不從者，明已意汲汲欲郊，而卜不從爾。所以見事鬼神當加精誠。"
                },
                {
                    "paragraph": "〇秋，七月。〇冬，𣏌伯姫來求婦。其言“來求婦”何？兄弟辭也。其稱婦何？有姑之辭也。",
                    "zhushu": "書者，無出道也。"
                },
                {
                    "paragraph": "〇狄圍衛。〇十有二月，衛遷于帝丘。",
                    "zhushu": "月者，惡大國遷至小國，城郭堅固，人衆彊，遷徙畏人，故惡之也。",
                    "type": 2
                },
                {
                    "paragraph": "三十有二年，春，王正月。○夏，四月，己丑，鄭伯接卒。",
                    "zhushu": "不書葬者，殺大夫申侯也。君殺大夫，皆就葬，别有罪無罪，唯内無貶公之道，不可去葬，故從殺時别之。○接，二傳作“捷”。别有，彼列反，下同。去，起吕反。"
                },
                {
                    "paragraph": "○衛人侵狄。○秋，衛人及狄盟。",
                    "zhushu": "不地者，起因上侵就狄盟也。復出衛人者，嫌與内微者同也。言及者，時出不得狄君也。稱人而言及，則知狄盟者卑。○復，扶又反。"
                },
                {
                    "paragraph": "〇冬，十有二月，己卯，晉侯重耳卒。",
                    "zhushu": "○重，直龍反。",
                    "type": 2
                },
                {
                    "paragraph": "三十有三年，春，王二月，秦人入滑。○齊侯使國歸父來聘。○夏，四月，辛巳，晉人及姜戎敗秦于殽。其謂之秦何？",
                    "zhushu": "据敗者稱師，未得師稱人。○殽，本又作“肴”，户爻反，或户髙反。"
                },
                {
                    "paragraph": "夷狄之也。曷爲夷狄之？",
                    "zhushu": "据俱見敗。"
                },
                {
                    "paragraph": "秦伯將襲鄭，",
                    "zhushu": "輕行疾至。不戒以入曰襲。〇輕，遣政反。"
                },
                {
                    "paragraph": "百里子與蹇叔子諫曰：“千里而襲人，未有不亡者也。”",
                    "zhushu": "行疾不假塗，變必生。道逺多險阻，遭變必亡。○蹇，居輦反。"
                },
                {
                    "paragraph": "秦伯怒曰：“若爾之年者，宰上之木拱矣，",
                    "zhushu": "宰，冢也。拱，可以手對抱。〇拱，九勇反，以手對抱。"
                },
                {
                    "paragraph": "爾曷知？”師出，百里子與蹇叔子送其子而戒之曰：“爾即死，必於殽之嶔巖，是文王之所辟風雨者也，",
                    "zhushu": "其處險阻隘，勢一人可要百，故文王過之驅馳，常若辟風雨，襲鄭所當由也。○嶔，苦銜反，鄒湥生、褚詮之音上林賦並同。徐音欽，韋昭漢書音義去瞻反。又本或作“廞”，同。巖，五銜反，韋音嚴。處，昌慮反。隘，於賣反。要，一遥反，傳“要之”同。"
                },
                {
                    "paragraph": "吾將尸爾焉。”",
                    "zhushu": "在牀曰尸，在棺曰柩。"
                },
                {
                    "paragraph": "子揖師而行。",
                    "zhushu": "揖其父於師中。介胄不拜。爲其拜如蹲。〇胄，直又反。爲，于僞反。蹲，音存。"
                },
                {
                    "paragraph": "百里子與蹇叔子從其子而哭之。秦伯怒曰：“爾曷爲哭吾師？”對曰：“臣非敢哭君師，哭臣之子也。”",
                    "zhushu": "言恐臣先死，子不見臣，故先哭之。"
                },
                {
                    "paragraph": "弦髙者，鄭商也，",
                    "zhushu": "鄭商，賈人。〇賈，音古。"
                },
                {
                    "paragraph": "遇之殽，矯以鄭伯之命而犒師焉。",
                    "zhushu": "詐稱曰矯。犒，勞也。見其軍行非常，不似君子，恐見虜掠，故生意矯君命勞之。○矯以，居表反。犒，苦報反，勞也。勞，力報反，下同。掠，音亮。"
                },
                {
                    "paragraph": "或曰往矣，或曰反矣。",
                    "zhushu": "軍中語也。時以爲鄭實使弦髙犒之，或以爲鄭伯已知將見襲，必設備，不如還。或曰緒出，當遂往之。"
                },
                {
                    "paragraph": "然而晉人與姜戎要之殽而擊之，匹馬𨾏輪無反者。",
                    "zhushu": "然，然上議。猶豫留住之頃也。匹馬，一馬也。𨾏，踦也。皆喻盡。〇𨾏輪，如字，一本又作“易輪”。董仲舒云：“車皆不還，故不得易輪轍。”𨾏踦，居宜反，一本作“易踦”。"
                },
                {
                    "paragraph": "其言及姜戎何？",
                    "zhushu": "据秦人、白狄，不言“及”，呉子：“主㑹也。”。"
                },
                {
                    "paragraph": "姜戎，微也，",
                    "zhushu": "故絶言“及”。"
                },
                {
                    "paragraph": "稱人，亦微者也。何言乎姜戎之微？",
                    "zhushu": "据邢人、狄人伐衛，不言“及”。"
                },
                {
                    "paragraph": "先軫也，",
                    "zhushu": "先軫，晉大夫也。言姜戎微，則知稱“人”者尊。"
                },
                {
                    "paragraph": "或曰：襄公親之。",
                    "zhushu": "以旣貶又危。文公葬。"
                },
                {
                    "paragraph": "襄公親之，則其稱人何？",
                    "zhushu": "据桓十三年，衛侯背𣩵用兵，不稱“人”。"
                },
                {
                    "paragraph": "貶。曷爲貶？",
                    "zhushu": "据俱背𣩵用兵。"
                },
                {
                    "paragraph": "君在乎𣩵而用師，危不得葬也。",
                    "zhushu": "與衛迫齊、宋異，故惡不子也。〇惡不，烏路反，下同。"
                },
                {
                    "paragraph": "詐戰不日，此何以日？",
                    "zhushu": "据不言敗績，外詐戰文也。詐，卒也，齊人語也。〇卒，七忽反。"
                },
                {
                    "paragraph": "盡也。",
                    "zhushu": "惡晉不仁。"
                },
                {
                    "paragraph": "〇癸巳，葬晉文公。〇狄侵齊。○公伐邾婁，取叢。",
                    "zhushu": "取邑不致者，得意可知例。〇取菆，才工反，二傳作“取訾樓”。"
                },
                {
                    "paragraph": "〇秋，公子遂率師伐邾婁。○晉人敗狄于箕。",
                    "zhushu": "不月者，略微者與夷狄也。"
                },
                {
                    "paragraph": "〇冬，十月，公如齊。",
                    "zhushu": "月者，善公念齊，恩及子孫。"
                },
                {
                    "paragraph": "〇十有二月，公至自齊。○乙巳，公薨于小寢。〇霣霜不殺草，",
                    "zhushu": "○霣，于敏反。"
                },
                {
                    "paragraph": "李、梅實。何以書？記異也。何異爾？不時也。",
                    "zhushu": "周之十二月，夏之十月也。易中孚記曰：“隂假陽威之應也。早霣霜而不殺萬物，至當霣霜之時，根生之物復榮不死，斯陽假與隂威，隂威列索，故陽自霣霜而反不能殺也。”此禄去公室，政在公子遂之應也。〇復，扶又反。索，息各反。"
                },
                {
                    "paragraph": "〇晉人、陳人、鄭人伐許。",
                    "zhushu": ""
                }
            ]
        },
        {
            "name": "文公第六",
            "paragraphs": [
                {
                    "paragraph": "文公第六",
                    "zhushu": "",
                    "type": 1
                },
                {
                    "paragraph": "元年春，王正月，公即位。〇二月，癸亥朔，日有食之。",
                    "zhushu": "是後楚丗子商臣弒其君，楚滅江， 六狄比侵中國。"
                },
                {
                    "paragraph": "○天王使叔服來㑹葬。其言來㑹葬何？",
                    "zhushu": "据奔喪以非禮書，歸含且賵，不言來。〇歸含，本又作“唅”，户暗反，五年經同。賵，芳鳯反。"
                },
                {
                    "paragraph": "㑹葬，禮也。",
                    "zhushu": "但解㑹葬者，明言來者常文，不爲早晩施也。常事書者，文公不肖，諸侯莫肯㑹之，故書天子之厚，以起諸侯之薄，蓋以長𥙷短也。叔服者，王子虎也。服者，字也。叔者，長㓜稱也。不繫王者，不以親䟽録也。不稱王子者，時天子、諸侯不務求賢，而專貴親親，故尤其在位子弟，刺其早任以權也。魯得言公子者，方録異辭，故獨不言弟也。諸侯得言子弟者，國失賢輕。〇不爲，于僞反，下“不爲”同。長㓜，丁丈反。稱也，尺證反。"
                },
                {
                    "paragraph": "○夏四月，丁巳，葬我君僖公。〇天王使毛伯來錫公命。錫者何？賜也。命者何？加我服也。",
                    "zhushu": "復發傳者，嫌禮與桓公同，死生異也。主書者，惡天子也。古者三載考績，三考黜陟幽明。文公新即位，功未足施而錫之，非禮也。〇錫，思歷反。復，扶又反。惡，烏路反。"
                },
                {
                    "paragraph": "〇晉侯伐衛。〇叔孫得臣如京師。",
                    "zhushu": "書者，與莊二十五年同。知不爲䘮聘書者，聘爲貢職天子，當得異方之物以事宗廟，又欲以知君父無恙，不以喪廢，故不譏也。如他國，就不三年一譏而已。〇恙，餘亮反。"
                },
                {
                    "paragraph": "〇衛人伐晉。〇秋，公孫敖㑹晉侯于戚。",
                    "zhushu": "○戚，于寂反。"
                },
                {
                    "paragraph": "〇冬十月，丁未，楚丗子商臣弑其君髠。",
                    "zhushu": "楚無大夫，言丗子者，甚惡丗子弑父之禍也。不言其父，言其君者，君之於丗子，有父之親，有君之尊。言丗子者，所以明有父之親；言君者，所以明有君之尊，又責臣子當討賊也。日者，夷狄子弑父，忍言其日。〇髠，苦門反，左氏作“頵”。"
                },
                {
                    "paragraph": "○公孫敖如齊。",
                    "zhushu": "書者譏䘮娶，吉凶不相干。",
                    "type": 2
                },
                {
                    "paragraph": "二年，春，王二月，甲子，晉侯及秦師戰于彭衙，秦師敗績。",
                    "zhushu": "稱秦師者，愍其衆，惡其將。前以不用賢者之言，匹馬𨾏輪無反者，今復重師敗績。師敵君不正者，賤之，不嫌得敵君。〇衙，音牙，本或作“牙”。惡，烏路反。將，子匠反。復，扶又反，下“不復”皆同。重，直用反。"
                },
                {
                    "paragraph": "〇丁丑，作僖公主。作僖公主者何？爲僖公作主也。",
                    "zhushu": "爲僖公廟作主也。主狀正方，穿中央，逹四方。天子長尺二寸，諸侯長一尺。〇爲僖公廟，于僞反，下“蓋爲”“以爲”，下“欲爲”同。"
                },
                {
                    "paragraph": "主者曷用？虞主用桑，",
                    "zhushu": "禮，平明而葬，日中而反虞。以陽求隂。謂之虞者，親喪以下壙，皇皇無所親求，而虞事之。虞，猶安神也。用桑者，取其名，與其麤觕，所以副孝子之心。禮，虞祭，天子九，諸侯七，卿大夫五，士三。其奠處猶吉祭。〇壙，苦晃反，又音曠。麤，才古反，又七奴反。"
                },
                {
                    "paragraph": "練主用栗。",
                    "zhushu": "謂期年練祭也。埋虞主於兩階之間，易用栗也。夏后氏以松，殷人以柏，周人以栗。松，猶容也，想見其容貌而事之，主人正之意也。柏，猶迫也，親而不逺，主地正之意也。栗，猶戰栗，謹敬貌，主天正之意也。禮士虞記曰：“桑主不文，吉主皆刻而謚之。”蓋爲禘祫時别昭穆也。虞主三代同者，用意尚麤觕，未暇别也。〇期年，音基，三年同。人正，音征，下同。别，彼列反，下同。"
                },
                {
                    "paragraph": "用栗者，藏主也。",
                    "zhushu": "藏于廟室中，常所當奉事也。質家藏于堂。"
                },
                {
                    "paragraph": "作僖公主何以書？",
                    "zhushu": "据作餘公主不書。"
                },
                {
                    "paragraph": "譏。何譏爾？不時也。其不時奈何？欲乆喪而後不能也。",
                    "zhushu": "禮，作練主，當以十三月。文公亂聖人制，欲服喪三十六月，十九月作練主，又不能卒竟，故以二十五月也。日者，重失禮鬼神。"
                },
                {
                    "paragraph": "〇三月，乙巳，及晉處父盟。此晉陽處父也，何以不氏？",
                    "zhushu": "据陽陽處父伐楚救江。"
                },
                {
                    "paragraph": "諱與大夫盟也。",
                    "zhushu": "諱去氏者，使若得其君，如經言邾婁儀父矣。不地者，起公就於晉也。日者，起公盟也。俱没公，齊髙傒不使若君，處父使若君者，親就其國，恥不得其君，故使若得其君也。如晉不書不致者，深諱之。○去，起吕反。"
                },
                {
                    "paragraph": "〇夏，六月，公孫敖㑹宋公、陳侯、鄭伯、晉士縠，盟于垂歛。",
                    "zhushu": "盟不日者，欲共盟誅商臣，雖不能誅，猶爲疾惡故也。襃與信辭也。不如平丘兩舉㑹盟。詳録之者，時至即盟，㑹禮不成。〇縠，户木反。垂斂，左氏作“垂隴”。"
                },
                {
                    "paragraph": "〇自十有二月不雨，至于秋七月。何以書？記異也。",
                    "zhushu": "以不言旱。"
                },
                {
                    "paragraph": "大旱以災書，此亦旱也，曷爲以異書？大旱之日短而云災，",
                    "zhushu": "云，言也。言有災。"
                },
                {
                    "paragraph": "故以災書；此不雨之日長而無災，故以異書也。",
                    "zhushu": "此禄去公室，政在公子遂之所致也。不就莊三十一年發傳者，此最甚事著。"
                },
                {
                    "paragraph": "〇八月，丁卯，大事于大廟，躋僖公。大事者何？大祫也。",
                    "zhushu": "以言大，與有事異。又從僖八年禘數之，知爲大祫。〇大廟，音太，下“太祖”皆同。隮僖，子兮反，升也，本又作“躋”，同。祫，音洽，大祭。禘數，大帝反；下所主反。"
                },
                {
                    "paragraph": "大祫者何？合祭也。其合祭奈何？毀廟之主，陳于大祖，",
                    "zhushu": "毀廟，謂親過髙祖，毀其廟，藏其主于大祖廟中。禮，取其廟室笮，以爲死者炊沐。大祖，周公之廟。陳者，就陳列大祖前。大祖東鄉，昭南郷，穆北郷，其餘孫從王父。父曰昭，子曰穆。昭取其郷明，穆取其北面尚敬。〇笮，側白反。炊沐，昌垂反，下音木。東郷，許亮反，下同。"
                },
                {
                    "paragraph": "未毀廟之主，皆升，合食于大祖，",
                    "zhushu": "自外來曰升。"
                },
                {
                    "paragraph": "五年而再殷祭。",
                    "zhushu": "殷，盛也。謂三年祫，五年禘。禘所以異於袷者，功臣皆祭也。祫，猶合也。禘，猶諦也，審諦無所遺失。禮，天子特禘特祫，諸侯禘則不礿，祫則不甞。大夫有賜於君，然後祫其髙祖。〇諦，音帝。礿，羊略反。"
                },
                {
                    "paragraph": "躋者何？升也。何言乎升僖公？",
                    "zhushu": "据禘于大廟，不道所升。"
                },
                {
                    "paragraph": "譏。何譏爾？逆祀也。其逆祀奈何？先禰而後祖也。",
                    "zhushu": "升謂西上。禮， 昭穆指父子。近取法春秋，惠公與莊公當同南面西上，隱、桓與閔、僖亦當同北面西上，繼閔者在下。文公縁僖公於閔公爲庶兄，置僖公於閔公上，失先後之義，故譏之。傳曰“後祖”者，僖公以臣繼閔公，猶子繼父，故閔公於文公亦猶祖也。自先君言之，隱、桓及閔、僖各當爲兄弟，顧有貴賤耳。自繼代言之，有父子君臣之道，此恩義逆順，各有所施也。不言吉祫者，就不三年不復譏，略爲下張本。〇禰，乃禮反。"
                },
                {
                    "paragraph": "〇冬，晉人、宋人、陳人、鄭人伐秦。○公子遂如齊納幣。納幣不書，此何以書？譏。何譏爾？譏喪娶也。娶在三年之外，則何譏乎喪娶？",
                    "zhushu": "据逆在四年。〇喪取，七住反，夲亦作“娶”，同。"
                },
                {
                    "paragraph": "三年之内不圖㛰。",
                    "zhushu": "僖公以十二月薨，至此未滿二十五月。又禮，先納采、問名、納吉，乃納幣，此四者皆在三年之内，故云爾。"
                },
                {
                    "paragraph": "吉禘于莊公，譏。然則曷爲不於祭焉譏？",
                    "zhushu": "据吉禘于莊公，譏始不三年大事，圖㛰俱不三年。大事獨從吉禘，不復譏。"
                },
                {
                    "paragraph": "三年之恩疾矣，",
                    "zhushu": "疾，痛。"
                },
                {
                    "paragraph": "非虚加之也，",
                    "zhushu": "非虚加責之。"
                },
                {
                    "paragraph": "以人心爲皆有之。",
                    "zhushu": "以人心爲皆有疾痛，不忍娶。"
                },
                {
                    "paragraph": "以人心爲皆有之，則曷爲獨於娶焉譏？",
                    "zhushu": "据孝子疾痛，吉事皆不當爲，非獨娶也。"
                },
                {
                    "paragraph": "娶者，大吉也，",
                    "zhushu": "合二姓之好，傳之於無窮，故爲大吉。〇好，呼報反。傳，直專反。"
                },
                {
                    "paragraph": "非常吉也。",
                    "zhushu": "與大事異。"
                },
                {
                    "paragraph": "其爲吉者主於已，",
                    "zhushu": "主於己身， 不如祭祀尚有念先人之必。"
                },
                {
                    "paragraph": "以爲有人心焉者，則宜於此焉變矣。",
                    "zhushu": "變者，變慟哭泣也。有人心念親者，聞有欲爲己圖㛰，則當變慟哭泣矣，況乃至于納幣成㛰哉！○慟，杜貢反。",
                    "type": 2
                },
                {
                    "paragraph": "三年，春，王正月，叔孫得臣㑹晉人、宋人、陳人、衛人、鄭人伐沈。沈潰。",
                    "zhushu": "〇伐沈，音審，國名。潰，户内反。"
                },
                {
                    "paragraph": "〇夏，五月，王子虎卒。王子虎者何？天子之大夫也。外大夫不卒，此何以卒？",
                    "zhushu": "据原仲也。"
                },
                {
                    "paragraph": "新使乎我也。",
                    "zhushu": "王子虎，即叔服也。新爲王者使來㑹葬，在葬後三年中卒。君子恩隆於親親，則加報之，故卒，明當有恩禮也。尹氏卒日，此不日者，在期外也。名者，卒從正。〇新使，所吏反。"
                },
                {
                    "paragraph": "○秦人伐晉。〇秋，楚人圍江。〇雨螽于宋。雨螽者何？死而墜也。",
                    "zhushu": "以先言雨也。墜，隋地也。不言如雨，言“雨螽”者，本飛從地上而下至地，似雨尤醇。〇雨螽，于付反，下及注同，一音如字。螽，音終。而隊，直𩔖反，注同。隋，大果反。上，時掌反。醇，音純。"
                },
                {
                    "paragraph": "何以書？記異也。外異不書，此何以書？爲王者之後記異也。",
                    "zhushu": "螽，猶衆也。衆死而墜者，羣臣將爭彊相残賊之象。是後大臣比爭鬭相殺，司城驚逃，子哀奔亡，國家廓然無人，朝廷乆空。蓋猶三丗内娶，貴近妃族，禍自上下，故異之云爾。〇爲王，于僞反。近，附近之近。"
                },
                {
                    "paragraph": "○冬，公如晉。十有二月，己巳，公及晉侯盟。〇晉陽處父帥師伐楚救江。此伐楚也，其言救江何？",
                    "zhushu": "据兩之，當先言救也。非兩之，當重出處父也。生事當言遂。三者皆違例，知後言救江，起伐楚意，故問之。〇重，直用反。"
                },
                {
                    "paragraph": "爲諼也。",
                    "zhushu": "諼，詐。○諼，許元反。"
                },
                {
                    "paragraph": "其爲諼奈何？伐楚爲救江也。",
                    "zhushu": "救人之道，當指其所之。實欲救江，而反伐楚，以爲其勢，必當引圍江兵，當還自救也， 故云爾。孔子曰：“自古皆有死，民無信不立。”",
                    "type": 2
                },
                {
                    "paragraph": "四年，春，公至自晉。〇夏，逆婦姜于齊。其謂之逆婦姜于齊何？",
                    "zhushu": "据不書逆者，主名不言，如齊不稱女。"
                },
                {
                    "paragraph": "略之也。",
                    "zhushu": "稱“婦姜”，至文也。逆與至共文，故爲略。"
                },
                {
                    "paragraph": "髙子曰：“娶乎大夫者，略之也。”",
                    "zhushu": "賤，非所以奉宗廟，故略之。不書逆者，主名，卑不爲録使也。不言如齊者，大夫無國也。不稱女者，方以婦姜見，與至共文，重至也。不稱夫人爲致文者，賤不可奉宗廟也。不言氏者，本當稱女。女者，父母辭，君子不奪人之親，故使從父母辭，不言氏。〇爲，于僞反。使，所吏反。見與，賢徧反。"
                },
                {
                    "paragraph": "〇狄侵齊。〇秋，楚人滅江。○晉侯伐秦。○衛侯使寗俞來聘。〇冬，十有一月，壬寅，夫人風氏薨。",
                    "zhushu": "〇寗俞，乃定反，下音餘。",
                    "type": 2
                },
                {
                    "paragraph": "五年，春，王正月，王使榮叔歸含且賵。含者何？口實也。",
                    "zhushu": "孝子所以實親口也。縁生以事死，不忍虚其口。天子以珠，諸侯以玉，大夫以碧，士以貝，春秋之制也。文家加飯以稻米。○飯，扶晚反。"
                },
                {
                    "paragraph": "其言歸含且賵何？",
                    "zhushu": "据宰咺歸兩賵，不言且也。連賵何之者，嫌据賵言歸。〇咺，況阮反。"
                },
                {
                    "paragraph": "兼之。兼之，非禮也。",
                    "zhushu": "且，兼辭。以言且，知譏兼之也。含言歸者，時主持含來也。去天者，含者臣子職，以至尊行至卑事，失尊之義也。不從含晚言來者，本不當含也。主書者，從含也。○去，起呂反，下同。"
                },
                {
                    "paragraph": "〇三月，辛亥，葬我小君成風。成風者何？僖公之母也。",
                    "zhushu": "風，氏也，任、宿、顓臾之姓。〇任，音壬。顓臾，音專，下音榆。"
                },
                {
                    "paragraph": "〇王使召伯來㑹葬。",
                    "zhushu": "去天者，不及事，刺比失喪禮也。"
                },
                {
                    "paragraph": "〇夏，公孫敖如晉。○秦人入鄀。",
                    "zhushu": "○鄀，音弱。"
                },
                {
                    "paragraph": "〇秋，楚人滅六。○冬，十月，甲申，許男業卒。六年，春，葬許僖公。〇夏，季孫行父如陳。○秋，季孫行父如晉。○八月，乙亥，晉侯讙卒。",
                    "zhushu": "〇讙，好官反。"
                },
                {
                    "paragraph": "〇冬，十月，公子遂如晉，○葬晉襄公。",
                    "zhushu": "書遂者，刺公生時數如晉，葬不自行， 非禮也。禮，諸侯薨，使大夫吊，自㑹葬。○數，所角反。"
                },
                {
                    "paragraph": "○晉殺其大夫陽處父。○晉狐射姑出奔狄。晉殺其大夫陽處父，則狐射姑曷爲出奔？",
                    "zhushu": "据蔡殺其大夫公子燮，蔡公子履出奔楚。 此非同姓，恐見及。〇射姑，音亦，又音夜，榖梁作“夜”。"
                },
                {
                    "paragraph": "射姑殺也。",
                    "zhushu": "以非恐見，乃知其殺。"
                },
                {
                    "paragraph": "射姑殺，則其稱國以殺何？君漏言也。",
                    "zhushu": "自上言泄，下曰漏。○君漏，力豆反，泄也。言泄，息列反，又以制反。"
                },
                {
                    "paragraph": "其漏言奈何？君將使射姑將，",
                    "zhushu": "謂作中軍大夫。〇姑將，子匠反，下同。"
                },
                {
                    "paragraph": "陽處父諌曰：“射姑，民衆不說，不可使將。”於是廢將。陽處父出，射姑入，君謂射姑曰：“陽處父言曰：‘射姑，民衆不說，不可使將。’”射姑怒，出刺陽處父，於朝而走。",
                    "zhushu": "明君漏言，殺之，當坐殺也。易曰：“君不密，則失臣，臣不密，則失身，幾事不密，則害成。”○不說，音恱，下同。刺，七亦反，又一音七賜反。"
                },
                {
                    "paragraph": "○閏月不告月，猶朝于廟。不告月者何？不告朔也。",
                    "zhushu": "禮，諸侯受十二月朔政於天子，藏于大祖廟。 毎月朔朝廟，使大夫南面奉天子命，君北面而受之。比時使有司先告朔，愼之至也。受於廟者，孝子歸美先君，不敢自專也。言朝者，縁生以事死，親在，朝朝莫夕；已死，不敢渫鬼神，故事必子。朔者，感月始生而朝。○大祖，音泰。比，必利反。朝朝，上如字，下直遥反。渫，息列反。"
                },
                {
                    "paragraph": "曷爲不告朔？",
                    "zhushu": "据俱月也。"
                },
                {
                    "paragraph": "天無是月也。閏月矣，何以謂之天無是月？非常月也。",
                    "zhushu": "所在無常，故無政也。"
                },
                {
                    "paragraph": "猶者何？通可以已也。",
                    "zhushu": "朝者，因視朔政爾。無政而朝，故加“猶”。不言朔者，閏月無告朔禮也。不言公者，内事可知。",
                    "type": 2
                },
                {
                    "paragraph": "七年，春，公伐邾婁。三月，甲戍，取須朐。取邑不日，此何以日？",
                    "zhushu": "据取叢也。〇朐，其俱反。"
                },
                {
                    "paragraph": "内辭也，使若他人然。",
                    "zhushu": "使若公春伐邾婁而去，他人自以甲戍日取之，内再取邑，然後甚而日也。今此一取而日，故使若他人然。所以深諱者，扈之盟不見序，并爲取邑故。○并爲，于僞反，年末注同。"
                },
                {
                    "paragraph": "〇遂城郚。",
                    "zhushu": "主書者甚其生事，困極師衆。〇郚，音吾。"
                },
                {
                    "paragraph": "〇夏，四月，宋公王臣卒。",
                    "zhushu": "不書葬者，坐殺大夫也。不日者，内娶略。"
                },
                {
                    "paragraph": "宋人殺其大夫。何以不名？",
                    "zhushu": "据宋殺其大夫山名。"
                },
                {
                    "paragraph": "宋三丗無大夫，三丗内娶也。",
                    "zhushu": "故使無大夫。"
                },
                {
                    "paragraph": "〇戊子，晉人及秦人戰于令狐。",
                    "zhushu": "〇令，力丁反。"
                },
                {
                    "paragraph": "晉先眛以師奔秦。此偏戰也，何以不言師敗績？",
                    "zhushu": "据秦師敗績。○眛，音蔑，左氏作“蔑”。"
                },
                {
                    "paragraph": "敵也。",
                    "zhushu": "俱無勝負。"
                },
                {
                    "paragraph": "此晉先眛也，其稱人何？",
                    "zhushu": "据奔無出丈，知先眛也。"
                },
                {
                    "paragraph": "貶。曷爲貶？",
                    "zhushu": "据新築之戰，衛孫良夫敗績不貶。"
                },
                {
                    "paragraph": "外也。其外奈何？以師外也。",
                    "zhushu": "懷持二心，有功欲還，無功便持師出奔，故於戰貶之。起其以師外也。本所以懷持二心者，其咎亦由晉侯,要以無功當誅也。不起者，敵而外事可知也。〇咎，其九反。"
                },
                {
                    "paragraph": "何以不言出？",
                    "zhushu": "据楚囊瓦俱戰而奔,言出。"
                },
                {
                    "paragraph": "遂在外也。",
                    "zhushu": "起其生事，成扵竟外，從竟外去。"
                },
                {
                    "paragraph": "〇狄侵我西鄙。〇秋，八月，公㑹諸侯、晉大夫盟于扈。諸侯何以不序？大夫何以不名？",
                    "zhushu": "序，次也。据新城盟，諸侯序，趙盾名。"
                },
                {
                    "paragraph": "公失序也。公失序奈何？諸侯不可使與公盟，眣晉大夫使與公盟也。",
                    "zhushu": "以目通指曰眣。文公内則欲乆喪而後不能，喪娶逆祀，外則貪利取邑，爲諸侯所薄賤，不見序，故深諱爲不可知之辭。不日者，順諱爲善文也。〇眣，音舜，本又作“昳”，丑乙反，又大結反。以目通指曰眣，本又作“䀵”，音同。字書云：“昳，瞚也，以忍反。”"
                },
                {
                    "paragraph": "○冬，徐伐莒。",
                    "zhushu": "謂之徐者，前共滅王者後，不知尊先聖法度，今自先犯，文對事連，可以起同惡。莒在下不得狄，故復狄徐也。一罪再狄者，明爲莒狄之爾。徐先狄，在僖十五年。〇復，扶又反。"
                },
                {
                    "paragraph": "〇公孫敖如莒莅盟。",
                    "zhushu": "",
                    "type": 2
                },
                {
                    "paragraph": "八年，春，王正月。〇夏，四月。〇秋，八月，戊申，天王崩。〇冬，十月，壬午，公子遂㑹晉趙盾，盟于衡雍。",
                    "zhushu": "〇雍，於用反。"
                },
                {
                    "paragraph": "〇乙酉，公子遂㑹伊雒戎，盟于暴。",
                    "zhushu": "四日不能再出，不卒名者，非一事再見也。〇雒，音洛。暴，歩報反，本又作“嚗”，一音甫沃反。見，賢徧反。"
                },
                {
                    "paragraph": "○公孫敖如京師，不至復。丙戍，奔莒。不至復者何？不至復者，内辭也，不可使往也。",
                    "zhushu": "安居不肯行，故諱使若已行，但不至還爾。即已行，當道所至乃言復，如至黄矣。"
                },
                {
                    "paragraph": "不可使往，則其言如京師何？遂公意也。",
                    "zhushu": "正其義，不使君命壅塞。○壅，於勇反。"
                },
                {
                    "paragraph": "何以不言出？",
                    "zhushu": "据慶父言出奔。"
                },
                {
                    "paragraph": "遂在外也。",
                    "zhushu": "諱使若從外奔，不敢復還者也。日者，嫌敖罪明，則起君弱，故諱使若無罪。〇復，扶又反。"
                },
                {
                    "paragraph": "〇𧑄。",
                    "zhushu": "先是公如晉，公子遂、公孫敖比出不可使，勢奪於大夫，煩擾之應。〇𧑄，音終。"
                },
                {
                    "paragraph": "○宋人殺其大夫司馬。○宋司城來奔。司馬者何？司城者何？皆官舉也。",
                    "zhushu": "皆以官名舉言之。天子有大司徒、大司馬、大司空，皆三公官名也。諸侯有司徒、司馬、司空，皆卿官也。宋變司空爲司城者，辟先君武公名也。"
                },
                {
                    "paragraph": "曷爲皆官舉？",
                    "zhushu": "据宋殺其大夫山不官舉。"
                },
                {
                    "paragraph": "宋三丗無大夫，三丗内娶也。",
                    "zhushu": "宋以内娶，故威勢下流，三丗妃黨爭權相殺，司城驚逃，子哀奔亡，主或不知所任，朝廷乆空，故但舉官起其事也。大夫相殺，例皆時。",
                    "type": 2
                },
                {
                    "paragraph": "九年，春，毛伯來求金。毛伯者何？天子之大夫也。何以不稱使？",
                    "zhushu": "据南季稱使。"
                },
                {
                    "paragraph": "當喪未君也。",
                    "zhushu": "時王新有三年喪。"
                },
                {
                    "paragraph": "踰年矣，何以謂之未君？",
                    "zhushu": "据崩在八年，踰年當即位。"
                },
                {
                    "paragraph": "即位矣，而未稱王也。未稱王，何以知其即位？以諸侯之踰年即位，亦知天子之踰年即位也",
                    "zhushu": "。俱繼體，其禮不得異。"
                },
                {
                    "paragraph": "以天子三年然後稱王，亦知諸侯於其封内三年稱子也。",
                    "zhushu": "各信恩於其下。〇信，音申。"
                },
                {
                    "paragraph": "踰年稱公矣，則曷爲於其封内三年稱子？縁民臣之心，不可一日無君；縁終始之義，一年不二君，",
                    "zhushu": "故君薨稱子某，旣葬稱子，明繼體以繫民臣之心。"
                },
                {
                    "paragraph": "不可曠年無君；",
                    "zhushu": "故踰年稱公。"
                },
                {
                    "paragraph": "縁孝子之心，則三年不忍當也。",
                    "zhushu": "孝子三年志在思慕，不忍當父位，故雖即位，猶於其封内三年稱子。子張曰：“書云：‘髙宗涼闇，三年不言。’何謂也？”孔子曰：“何必髙宗，古之人皆然。君薨，百官緫已以聽冢宰三年。”〇涼，音亮，又音良。闇，如字，又音隂。"
                },
                {
                    "paragraph": "毛伯來求金，何以書？譏。何譏爾？王者無求，求金，非禮也。然則是王者與？",
                    "zhushu": "据未稱王。○與，音餘。"
                },
                {
                    "paragraph": "曰：“非也。”非王者，則曷爲謂之王者？王者無求。曰：“是子也，",
                    "zhushu": "雖名爲三年稱子者，其實非唯繼父之位。"
                },
                {
                    "paragraph": "繼文王之體，守文王之法度，文王之法無求而求，故譏之也。”",
                    "zhushu": "引文王者，文王始受命，制法度。"
                },
                {
                    "paragraph": "○夫人姜氏如齊。",
                    "zhushu": "奔父母之喪也。不言奔喪者，尊内，猶不言朝聘也，故以致起得禮也。書者，大夫家，危重。言如齊者，大夫繫國。"
                },
                {
                    "paragraph": "○二月，叔孫得臣如京師。〇辛丑，葬襄王。王者不書葬，此何以書？不及時書，過時書，",
                    "zhushu": "重録失時。"
                },
                {
                    "paragraph": "我有往者則書。",
                    "zhushu": "謂使大夫往也。惡文公不自往，故書葬，以起大夫㑹之。日者，僖公成風之喪，襄王比加禮，故恩録之，所以甚責内。〇惡，烏路反。"
                },
                {
                    "paragraph": "○晉人殺其大夫先都。○三月，夫人姜氏至自齊。",
                    "zhushu": "出獨致者，得禮，故與臣子辭。月者，婦人危重，從始至例。"
                },
                {
                    "paragraph": "〇晉人殺其大夫士縠及箕鄭父。○楚人伐鄭。○公子遂㑹晉人、宋人、衛人、許人救鄭。○夏，狄侵齊。○秋，八月，曹伯襄卒。〇九月，癸酉，地震。地震者何？動地也。",
                    "zhushu": "動者，震之故。傳先言動者，喻若物之動地以曉人也。"
                },
                {
                    "paragraph": "何以書？記異也。",
                    "zhushu": "天動地靜者，常也。地動者，象隂爲陽行。是時魯文公制於公子遂，齊、晉失道，四方叛德，星孛之萌，自此而作，故下與北斗之變所感同也。不傳天下異者，從王内録可知。〇行，下孟反。孛，音佩。"
                },
                {
                    "paragraph": "○冬，楚子使椒來聘。椒者何？楚大夫也。楚無大夫，此何以書？始有大夫也。",
                    "zhushu": "入文公所聞丗，見升平法，内諸夏以外夷狄也。屈完、子玉得臣者，以起霸事，此其正也。聘而與大夫者，本大國。○椒，子遙反，一本作“萩”，子小反。見，賢徧反。"
                },
                {
                    "paragraph": "始有大夫，則何以不氏？",
                    "zhushu": "据屈完氏。"
                },
                {
                    "paragraph": "許夷狄者，不一而足也。",
                    "zhushu": "許，與也。足其氏，則當純以中國禮貴之。嫌夷狄質薄，不可卒備，故且以漸。○卒，七忽反。"
                },
                {
                    "paragraph": "〇秦人來歸僖公成風之禭。其言“僖公成風”何？兼之。兼之，非禮也。",
                    "zhushu": "禮主于敬，當各使一使，所以别尊卑。〇禭，音遂，贈喪之衣服。一使，所吏反。别，彼列反，下同。"
                },
                {
                    "paragraph": "曷爲不言“及成風”？",
                    "zhushu": "据“及”者，别公夫人尊卑文也。連成風者，但問尊卑體當絶，非欲上成風使及僖公。〇上，時掌反，又如字。"
                },
                {
                    "paragraph": "成風，尊也。",
                    "zhushu": "不可使卑及尊也。母尊，序在下者，明婦人有三從之義：少繫父，旣嫁繫夫，夫死繫子。〇少，詩召反。"
                },
                {
                    "paragraph": "葬曹共公。",
                    "zhushu": "〇共，音恭。"
                },
                {
                    "paragraph": "十年，春，王三月，辛卯，臧孫辰卒。〇夏，秦伐晉。",
                    "zhushu": "謂之秦者，起令狐之戰，敵均不敗，晉先眛以師奔秦，可以足矣，而猶不知止，故夷狄之。"
                },
                {
                    "paragraph": "〇楚殺其大夫宜申。〇自正月不雨，至于秋七月。",
                    "zhushu": "公子遂之所招。"
                },
                {
                    "paragraph": "〇及蘇子盟于女栗。",
                    "zhushu": "〇女，音汝，本亦作“汝”。"
                },
                {
                    "paragraph": "冬，狄侵宋。○楚子、蔡侯次于屈貉。",
                    "zhushu": "魯恐，故書，刺微弱也。〇屈貉，居勿反，又音厥；下麥，又户各反，二傳作“厥貉”。",
                    "type": 2
                },
                {
                    "paragraph": "十有一年，春，楚子伐圈。",
                    "zhushu": "〇圈，求阮反，一音卷，說文作“圈”，字林臼萬反，二傳作“麋”。"
                },
                {
                    "paragraph": "〇夏，叔彭生㑹晉卻缺于承匡。○秋，曹伯來朝。○公子遂如宋。○狄侵齊。〇冬，十月，甲午，叔孫得臣敗狄于鹹。狄者何？",
                    "zhushu": "以日嫌夷狄不能偏戰，故問也。〇鹹，音咸。"
                },
                {
                    "paragraph": "長狄也。",
                    "zhushu": "蓋長百尺。"
                },
                {
                    "paragraph": "兄弟三人，",
                    "zhushu": "言相𩔖如兄弟。"
                },
                {
                    "paragraph": "一者之齊，一者之魯，一者之晉。",
                    "zhushu": "不書者，外異也。"
                },
                {
                    "paragraph": "其之齊者，王子成父殺之；其之魯者，叔孫得臣殺之， ",
                    "zhushu": "經言敗，殺不明，故復云爾。○復，扶又反。"
                },
                {
                    "paragraph": "則未知其之晉者也。其言敗何？",
                    "zhushu": "据敗者内戰文，非殺一人也。"
                },
                {
                    "paragraph": "大之也。",
                    "zhushu": "長狄之三國，皆欲爲君，長大非一人所能討，興師動衆，然後殺之，如大戰，故就其事言敗。"
                },
                {
                    "paragraph": "其日何？",
                    "zhushu": "据日而言敗，與公子友敗莒師于犂同，非殺一人文。〇犂，力知反，又力𠔃反。"
                },
                {
                    "paragraph": "大之也。",
                    "zhushu": "如結日大戰。"
                },
                {
                    "paragraph": "其地何？大之也。",
                    "zhushu": "如大戰，故地。"
                },
                {
                    "paragraph": "何以書？記異也。",
                    "zhushu": "魯成就周道之封，齊、晉霸尊周室之後，長狄之操，無羽翮之助，别之三國，皆欲爲君。此象周室衰，禮義廢，大人無輔佐，有夷狄行。事以三成，不可苟指一。故自宣、成以往，弒君二十八，亡國四十。〇行，下孟反。",
                    "type": 2
                },
                {
                    "paragraph": "十有二年，春，王正月，盛伯來奔。盛伯者何？失地之君也。何以不名？兄弟辭也。",
                    "zhushu": "與郜子同義。月者，前爲魯所滅，今來見歸，尤當加意厚遇之。"
                },
                {
                    "paragraph": "〇𣏌伯來朝。〇二月，庚子，子叔姫卒。",
                    "zhushu": "卒者，許嫁。"
                },
                {
                    "paragraph": "此未適人，何以卒？許嫁矣。婦人許嫁，字而筓之，死則以成人之喪治之。其稱子何？",
                    "zhushu": "据伯姫卒，亦許嫁，不稱子。〇笄，古𠔃反。"
                },
                {
                    "paragraph": "貴也。其貴奈何？母弟也。",
                    "zhushu": "不稱母妺而繫先君言子者，逺别也。禮，男子不絶婦人之手，婦人不絶男子之手。〇别，彼列反。"
                },
                {
                    "paragraph": "〇夏，楚人圍巢。〇秋，滕子來朝。○秦伯使遂來聘。遂者何？秦大夫也。秦無大夫，此何以書？賢繆公也。何賢乎繆公？",
                    "zhushu": "据聘不足與大夫，荆人來聘是也。〇使遂，二傳作“術”。繆，音穆。"
                },
                {
                    "paragraph": "以爲能變也。其爲能變奈何？惟諓諓善竫言，",
                    "zhushu": "諓諓，淺薄之貌。竫，猶，撰也。〇諓諓，，徐在淺反，又子淺反，又音牋。尚書：“截截，淺薄貌也。”賈逵注外傳云：“巧言也。”善竫，在井反。 撰也，本或作“諞”，皮勉反，又必淺反；本作“譔”，七全反，又仕勉反。"
                },
                {
                    "paragraph": "俾君子易怠，",
                    "zhushu": "俾，使也。易怠，猶輕惰也。○俾，必爾反，注同，使也。易，以䜴反，注同。惰，大卧反。"
                },
                {
                    "paragraph": "而況乎我多有之，惟一介斷斷焉無他技，",
                    "zhushu": "一介，猶一槩。斷斷，猶專一也。他技，竒巧異端也。孔子曰：“攻乎異端，斯害也已。”〇一介，古拜反，“一介，猶一槩也”，尚書音古賀反。斷斷，丁亂反，專一也，注同。技，其綺反。槩，古愛反。竒，其宜反，本立作“𤦺”，同。"
                },
                {
                    "paragraph": "其心休休",
                    "zhushu": "休休，美大貌。○休休，許虬反，美大貌。"
                },
                {
                    "paragraph": "能有容，",
                    "zhushu": "能含容賢者逆耳之言。"
                },
                {
                    "paragraph": "是難也。",
                    "zhushu": "是難行也。秦繆公自傷前不能用百里子、蹇叔子之言，感而自變悔，遂霸西戎。故因其能聘中國，善而與之，使有大夫。子貢曰：“君子之過也，如日月之食焉。過也，人皆見之；更也，人皆仰之。”此之謂也。"
                },
                {
                    "paragraph": "○冬，十有二月，戊午，晉人、秦人戰于河曲。此偏戰也，何以不言師敗績？敵也。曷爲以水地？",
                    "zhushu": "以水地者，謂以水曲折，起地逺近所在也。据戰于泓不言曲。〇折，之設反。"
                },
                {
                    "paragraph": "河曲䟽矣，河千里而一曲也。",
                    "zhushu": "何曲䟽以据地明，故可以曲地，因以起二國之君，數興兵相伐，戰無已時，故不言及，不别曲直，而地以河曲，明兩曲也。○數，所角反。不别，彼列反，下同。"
                },
                {
                    "paragraph": "季孫行父帥師城諸及運。",
                    "zhushu": "書帥師者，刺魯微弱，臣下不可使，邑乆不脩，不敢徒行，興師厲衆，然後敢城之。言及者，别君邑、臣邑也。〇運，二傳作“鄆”，後皆爾。",
                    "type": 2
                },
                {
                    "paragraph": "十有三年，春，王正月。〇夏，五月，壬午，陳侯朔卒。",
                    "zhushu": "不書葬者，盈爲晉文諱也。晉文雖霸，㑹人孤以尊天子，自𥙷有餘，故復盈爲諱。○盈爲，于僞反，下文“盈爲”“爲周公”皆同。復，扶又反。"
                },
                {
                    "paragraph": "〇邾婁子蘧篨卒。",
                    "zhushu": "〇蘧篨，其居反，下直居反。"
                },
                {
                    "paragraph": "○自正月不雨，至于秋七月。",
                    "zhushu": "公子遂所致。"
                },
                {
                    "paragraph": "○丗室屋壞。丗室者何？魯公之廟也。",
                    "zhushu": "魯公，周公子伯禽。〇丗室，二傳作“大室”。"
                },
                {
                    "paragraph": "周公稱大廟，魯公稱丗室，羣公稱宮。",
                    "zhushu": "少差異其下者，所以上尊周公。○大廟，音泰，下同。"
                },
                {
                    "paragraph": "此魯公之廟也，曷爲謂之丗室？丗室猶丗室也，丗丗不毀也。",
                    "zhushu": "魯公始封之君，故不毀也。"
                },
                {
                    "paragraph": "周公何以稱大廟于魯？",
                    "zhushu": "据魯公始封也。"
                },
                {
                    "paragraph": "封魯公以爲周公也。",
                    "zhushu": "稱周公，故語在下。"
                },
                {
                    "paragraph": "周公拜乎前，魯公拜乎後，",
                    "zhushu": "始受封時，拜于文王廟也。尚書曰“用命賞于祖”是也。父子俱拜者，明以周公之功封魯公也。"
                },
                {
                    "paragraph": "曰：“生以養周公，",
                    "zhushu": "生以魯國供養周公。〇以養，餘亮反，注皆同。供養，九用反，下同。"
                },
                {
                    "paragraph": "死以爲周公主。”",
                    "zhushu": "如周公死，當以魯公爲祭祀主。加“曰”者，成王始受其茅土之辭。禮記明堂位曰：“封周公於曲阜，地方七百里，革車千乗。”蓋以爲有王功，故半天子也。〇死以爲，如字，法“死以爲周公主”同。乗，繩證反。王，于況反。"
                },
                {
                    "paragraph": "然則周公之魯乎？曰：不之魯也。 封魯公以爲周公主。然則周公曷爲不之魯？",
                    "zhushu": "据爲周公者，謂生以養周公，死以爲周公主。周公不之魯，則不得供養爲主。"
                },
                {
                    "paragraph": "欲天下之一乎周也。",
                    "zhushu": "周公聖人，德至重，功至大，東征則西國怨，西征則東國怨。嫌之魯，恐天下廻心趣郷之，故封伯禽，命使遥供養，死則奔喪爲主，所以一天下之心于周室。○郷，許亮反。"
                },
                {
                    "paragraph": "魯祭周公，何以爲牲？",
                    "zhushu": "据廟異也。"
                },
                {
                    "paragraph": "周公用白牡，",
                    "zhushu": "白牡，殷牲也。周公死有王禮，謙不敢與文武同也。不以夏黒牡者，嫌改周之文，當以夏辟嫌也。"
                },
                {
                    "paragraph": "魯公用騂犅，",
                    "zhushu": "騂犅，赤脊，周牲也。魯公以諸侯不嫌，故從周制，以脊爲差。○騂，息營反。犅，音詩作“剛”。騂犅，赤脊也。"
                },
                {
                    "paragraph": "羣公不毛。",
                    "zhushu": "不毛，不純色，所以降于尊祖。"
                },
                {
                    "paragraph": "魯祭周公，何以爲盛？",
                    "zhushu": "据牲異也。〇盛，成政反，又音成，粢盛也，在器曰盛。"
                },
                {
                    "paragraph": "周公盛，",
                    "zhushu": "盛者，新榖。"
                },
                {
                    "paragraph": "魯公燾，",
                    "zhushu": "燾者，冒也，故上以新也。〇燾，徒報反；一本作“濤”，音同，冒也。冒，亡報反。"
                },
                {
                    "paragraph": "羣公廪。",
                    "zhushu": "廪者，連新於陳上，財令半相連爾。此謂方祫祭之時，序昭穆之差。○廪，力甚反。財令，力呈反，下同。"
                },
                {
                    "paragraph": "丗室屋壞何以書？譏。何譏爾？乆不脩也。",
                    "zhushu": "簡忽，乆不以時脩治，至令壞敗，故譏之。言屋者，重宗廟，詳録之，以不務公室。不月者，知乆不脩，當蒙上月。"
                },
                {
                    "paragraph": "〇冬，公如晉。○衛侯㑹于沓。",
                    "zhushu": "〇沓，徒合反。"
                },
                {
                    "paragraph": "○狄侵衛。○十有二月，己丑，公及晉侯盟。○還自晉，○鄭伯㑹公于斐。還者何？善辭也。何善爾？往黨，衛侯㑹公于沓，至得與晉侯盟；反黨，鄭伯㑹公于斐，故善之也。",
                    "zhushu": "黨，所也。所，猶時，齊人語也。文公前扈之盟不見序，後能救鄭之難，不逆王者之求，上得尊尊之義，下得解患之恩，一出三爲諸侯所榮，故加録。於其還時，皆深善之。〇棐，本又作“棐”，芳尾反。難，乃旦反。",
                    "type": 2
                },
                {
                    "paragraph": "十有四年，春，王正月，公至自晉。",
                    "zhushu": "月者，爲臣子，喜録上事。〇爲臣，于僞反，下“爲後”“故爲”同。"
                },
                {
                    "paragraph": "〇邾婁人伐我南鄙。○叔彭生帥師伐邾婁。〇夏，五月，乙亥，齊侯潘卒。",
                    "zhushu": "不書葬者，潘立儲嗣不明，乍欲立舎，乍欲立商人，至使臨葬更相篡弑，故絶其身，明當更立其先君之次。〇潘，普干反。更相，音庚，下“呉”“楚更”同。篡殺，申志反，下同。"
                },
                {
                    "paragraph": "○六月，公㑹宋公、陳侯、衛侯、鄭伯、許男、曹伯、晉趙盾。癸酉，同盟于新城。",
                    "zhushu": "盟下日者，刺諸侯微弱，信在趙盾。〇盾，徒本反。"
                },
                {
                    "paragraph": "○秋，七月，有星孛入于北斗。孛者何？彗星也。",
                    "zhushu": "狀如篲。〇孛，歩内反，徐扶憒反。"
                },
                {
                    "paragraph": "其言入于北斗何？",
                    "zhushu": "据大辰不言入，又不言孛名。"
                },
                {
                    "paragraph": "北斗有中也。",
                    "zhushu": "中者，魁中。"
                },
                {
                    "paragraph": "何以書？記異也。",
                    "zhushu": "孛者，邪亂之氣。篲者，掃故置新之象也。北斗，天之樞機玉衡，七政所出。是時桓、文迹息，王者不能統政。自是之後，齊、晉並爭，呉、楚更謀，競行天子之事，齊、宋、莒、魯弒其君而立之應。〇爭，爭鬭之爭。"
                },
                {
                    "paragraph": "〇公至自㑹。○晉人納接菑于邾婁，弗克納。納者何？入辭也。其言弗克納何？",
                    "zhushu": "据言于邾婁，與納頓子于頓同，俱入國得立辭。○捷菑，在妾反，又如字；下側其反， 二傳作“捷菑”。"
                },
                {
                    "paragraph": "大其弗克納也。",
                    "zhushu": "克，勝也。鄭伯以勝爲惡，此弗勝，故爲大。"
                },
                {
                    "paragraph": "何大乎其弗克納？",
                    "zhushu": "据伐齊納子糾，恥不能納。"
                },
                {
                    "paragraph": "晉卻缺帥師，革車八百乗，以納接菑于邾婁，力沛若有餘",
                    "zhushu": "，沛，有餘貌。○乗，繩證反。沛若，普貝反，有餘貌。"
                },
                {
                    "paragraph": "而納之。邾婁人言曰：“接菑，晉出也。貜且，齊出也。",
                    "zhushu": "出，外孫也。〇貜且，俱縛反，下子餘反。"
                },
                {
                    "paragraph": "子以其指，",
                    "zhushu": "指，手指。"
                },
                {
                    "paragraph": "則接菑也四，貜且也六。",
                    "zhushu": "言俱不得天之正性。"
                },
                {
                    "paragraph": "子以大國壓之，",
                    "zhushu": "壓，服也。服邾婁使從命。○壓，於甲反，又於輙反，服也。"
                },
                {
                    "paragraph": "則未知齊、晉孰有之也。",
                    "zhushu": "設齊復興兵來納貜且，亦欲服邾婁使從命，未知齊、晉誰能使外孫有邾婁者。〇齊復，扶又反，下同。"
                },
                {
                    "paragraph": "貴則皆貴矣，",
                    "zhushu": "時邾婁再娶，二子母尊同體敵。"
                },
                {
                    "paragraph": "雖然，貜且也長。”",
                    "zhushu": "旣兩不得正，性又皆貴，唯當以年長故立之。〇長，丁丈反，注同。"
                },
                {
                    "paragraph": "卻缺曰：“非吾力不能納也，義實不爾克也。”",
                    "zhushu": "如邾婁人言，義不可奪也，故云爾。"
                },
                {
                    "paragraph": "引師而去之。故君子大其弗克納也。",
                    "zhushu": "大其不以已非奪人之是。"
                },
                {
                    "paragraph": "此晉卻缺也，其稱人何？貶。曷爲貶？",
                    "zhushu": "据趙鞅納蒯，聵不貶。"
                },
                {
                    "paragraph": "不與大夫專廢置君也。曷爲不與？",
                    "zhushu": "据大其弗克納。"
                },
                {
                    "paragraph": "實與",
                    "zhushu": "“弗克納”是。"
                },
                {
                    "paragraph": "而文不與。文曷爲不與？大夫之義，不得專廢置君也。",
                    "zhushu": "不復發上無天子、下無方伯傳者，諸侯本有錫命征伐憂天下之道，故明有亂義，大夫不得專也。接菑不繫邾婁者，見挈于卻缺也。不氏者，本當言卻婁接菑，見當國也。○見挈，賢徧反，下音苦結反。"
                },
                {
                    "paragraph": "○九月甲申，公孫敖卒于齊。",
                    "zhushu": "已絶，卒之者，爲後齊脅魯歸其喪，有恥，故爲内諱，使若尚爲大夫。"
                },
                {
                    "paragraph": "〇齊公子商人弑其君舎。此未踰年之君也，其言弑其君舎何？",
                    "zhushu": "据弑其君之子奚齊也。連名何之者，弒成君、未成君俱名，問例所從也。"
                },
                {
                    "paragraph": "已立之，已殺之，",
                    "zhushu": "商人本正當立，恐舎縁潘意爲害，故先立而弑之。"
                },
                {
                    "paragraph": "成死者而賤生者也。",
                    "zhushu": "惡商人懷詐無道，故成舎之君號，以賤商人之所爲。不解名者，言成君可知。從成君不日者，與卓子同。〇惡，烏路反。卓，勅角反。"
                },
                {
                    "paragraph": "○宋子哀來奔。宋子哀者何？無聞焉爾。〇冬，單伯如齊。齊人執單伯，齊人執子叔姫。執者曷爲或稱行人？或不稱行人？",
                    "zhushu": "此問諸侯相執大夫所稱例。"
                },
                {
                    "paragraph": "稱行人而執者，以其事執也",
                    "zhushu": "。以其所銜奉國事執之，“晉人執我行人叔孫舎”是也。"
                },
                {
                    "paragraph": "不稱行人而執者，以已執也。",
                    "zhushu": "已者，已大夫，自以大夫之罪執之。分别之者，罪惡各當歸其本。〇别，彼列反。"
                },
                {
                    "paragraph": "單伯之罪何？道淫也。惡乎淫？淫乎子叔姫。",
                    "zhushu": "時子叔姫嫁，當爲齊夫人，使單伯送之。〇惡，音烏。"
                },
                {
                    "paragraph": "然則曷爲不言“齊人執單伯及子叔姫”？",
                    "zhushu": "据夫人婦姜繫公子遂。"
                },
                {
                    "paragraph": "内辭也，使若異罪然。",
                    "zhushu": "深諱，使若各自以他事見執者。不書“叔姫歸于齊”者，深諱以起道淫。書“單伯如齊”者，起送叔姫也。齊稱人者，順諱文，使若非伯討。",
                    "type": 2
                },
                {
                    "paragraph": "十有五年，春，季孫行父如晉。〇三月，宋司馬華孫來盟。",
                    "zhushu": "月者，文公微弱，大夫秉政，宋亦蔽於三丗之黨，二亂結盟，故不與信辭。不稱使者，宋無大夫。官舉者，見宋亂也。録華孫者，明惡二國，非以月惡華孫也。〇華孫，户化反。見，賢𥚹反。惡二，烏路反，下皆同。"
                },
                {
                    "paragraph": "〇夏，曹伯來朝。〇齊人歸公孫敖之喪。何以不言來？",
                    "zhushu": "据齊人來歸子叔姫。"
                },
                {
                    "paragraph": "内辭也，脅我而歸之，筍將而來也。",
                    "zhushu": "荀者，竹箯，一名編輿，齊、魯以北名之曰筍。將，送也。爲叔姫淫，惡魯𩔖，故取其尸置編輿中，傳送而來，脅魯令受之，故諱不言來，起其來有恥，不可言來也。不月者，不以恩録，與子叔姫異。〇筍將，音峻，竹箯也。將，送也。竹箯，婢緜反，一音歩賢反。服䖍音編，韋昭音如頻反。編，必緜反，一音篇，郭璞音歩典反。輿，音餘。爲叔，于僞反，下“父爲”“子爲”“若爲”“實爲”同。傳，直專反。令受，力呈反，下同。"
                },
                {
                    "paragraph": "○六月，辛丑朔，日有食之。鼓用牲于社。",
                    "zhushu": "是後楚人滅庸，宋人弑其君處臼，齊人弑其君商人， 宣公弑子赤，莒弑其君庶其。"
                },
                {
                    "paragraph": "〇單伯至自齊。",
                    "zhushu": "大夫不致，此致者，喜患禍解也。不省去氏者，淫當絶，使若他單伯至也。〇解，户買反。省，所景反。"
                },
                {
                    "paragraph": "○晉卻缺帥師伐蔡。戊申，入蔡。入不言伐，此其言伐何？至之日也。其日何？",
                    "zhushu": "据甲寅齊人伐衛，日伐也。"
                },
                {
                    "paragraph": "至之日也。",
                    "zhushu": "嫌至日伐，不至日入，故曰入也。主書，與甲寅同義。"
                },
                {
                    "paragraph": "○秋，齊人侵我西鄙。○季孫行父如晉。〇冬，十有一月，諸侯盟于扈。",
                    "zhushu": "不序不日者，順上諱文，使若扈之盟，都不可得而知。"
                },
                {
                    "paragraph": "○十有二月，齊人來歸子叔姫。其言來何？",
                    "zhushu": "据齊人歸公孫敖之喪，不言來。"
                },
                {
                    "paragraph": "閔之也。",
                    "zhushu": "閔傷其棄絶來歸。"
                },
                {
                    "paragraph": "此有罪，何閔爾？父母之於子，雖有罪，猶若其不欲服罪然。",
                    "zhushu": "孔子曰：“父爲子隱，子爲父隱，直在其中矣。”所以崇父子之親也。言齊人不以棄歸爲文者，令與敖同文相發明。叔姫于文公爲姊妹，言父母者，時文公母在，明孝子當申母恩也。月者，閔録之，從無罪例。"
                },
                {
                    "paragraph": "○齊侯侵我西鄙，遂伐曹，入其郛。郛者何？恢郭也。",
                    "zhushu": "恢，大也。郭，城外大郭。〇郛，芳夫反，郭也。恢郭，苦回反，大也。"
                },
                {
                    "paragraph": "入郛書乎？曰：不書。",
                    "zhushu": "圍不言入，入郛是也。"
                },
                {
                    "paragraph": "入郛不書，此何以書？動我也。",
                    "zhushu": "諱使若爲同姓，見入郛，故動，懼我也。"
                },
                {
                    "paragraph": "動我者何？内辭也，其實我動焉爾。",
                    "zhushu": "齊侵魯，魯實爲子叔姫故，動懼失操云爾。郷者不去，幾亦入我郛，故舉入郛以起魯恥，且明兵之所郷，苟得其罪，則莫敢不懼。〇郷者，許亮反，下同。幾，音祈。",
                    "type": 2
                },
                {
                    "paragraph": "十有六年，春，季孫行父㑹齊侯于陽榖，齊侯弗及盟。其言弗及盟何？",
                    "zhushu": "据序上㑹也。連盟何者？嫌据盟。"
                },
                {
                    "paragraph": "不見與盟也。",
                    "zhushu": "與齊期盟，爲叔姫故，中見簡賤，不見與盟，侮辱有恥，故諱使若行父㑹而去。齊侯不及得與盟，故言“齊侯弗及”，亦所以起齊侯不肯。〇爲，于僞反。"
                },
                {
                    "paragraph": "〇夏，五月，公四不視朔。",
                    "zhushu": "視朔，說在六年。不舉不朝廟者，禮，月終于廟，先受朔，政乃朝，明王教尊也。朝廟，私也，故以不視朔爲重。常以朔者，重始也。"
                },
                {
                    "paragraph": "公曷爲四不視朔？",
                    "zhushu": "据無事也。"
                },
                {
                    "paragraph": "公有疾也。",
                    "zhushu": "以不諱舉公，知有疾。公有疾，乃復舉公是也。〇乃復，扶又反，下同。"
                },
                {
                    "paragraph": "何言乎公有疾不視朔？",
                    "zhushu": "据有疾無惡也。"
                },
                {
                    "paragraph": "自是公無疾不視朔也。",
                    "zhushu": "有疾無惡，不當書。又不言有疾者，欲起公自是無疾不視朔也。"
                },
                {
                    "paragraph": "然則曷爲不言公無疾不視朔？有疾，猶可言也，無疾，不可言也。",
                    "zhushu": "言無疾，大惡不可言也。是後公不復視朔，政事委任公子遂。"
                },
                {
                    "paragraph": "〇六月，戊辰，公子遂及齊侯盟于犀丘。",
                    "zhushu": "〇犀丘，音西，左氏作“郪丘”，榖梁作“師丘”。"
                },
                {
                    "paragraph": "〇秋，八月，辛未，夫人姜氏薨。○毀泉臺。泉臺者何？郎臺也。",
                    "zhushu": "莊公所築臺于郎，以郎譏臨民之漱浣。〇漱，素侯反。浣，户管反。"
                },
                {
                    "paragraph": "郎臺則曷爲謂之泉臺？未成爲郎臺，",
                    "zhushu": "未成時，但以地名之。"
                },
                {
                    "paragraph": "旣成爲泉臺。",
                    "zhushu": "旣成，更以所置名之。"
                },
                {
                    "paragraph": "毀泉臺，何以書？譏。何譏爾？築之譏，毀之譏。先祖爲之，己毀之，不如勿居而已矣。",
                    "zhushu": "但當勿居，令自毀壞，不當故毀，暴揚先祖之惡也。築、毀譏同，知例皆時。〇令，力呈反。暴，歩卜反。"
                },
                {
                    "paragraph": "〇楚人、秦人、巴人滅庸。",
                    "zhushu": "〇巴，布加反。"
                },
                {
                    "paragraph": "〇冬，十有一月，宋人弑其君處臼。弑君者，曷爲或稱名氏，或不稱名氏？大夫弑君稱名氏，賤者窮諸人；",
                    "zhushu": "賤者，謂士也。士正自當稱人。〇處曰，二傳作“杵臼”。"
                },
                {
                    "paragraph": "大夫相殺稱人，賤者窮諸盗。",
                    "zhushu": "降大夫使稱人，降士使稱盗者，所以别死刑有輕重也。無尊上，非聖人、不孝者，斬首梟之。無營上，犯軍法者，斬要；殺人者，刎脰。故重者録，輕者略也。不日者，内娶略賤之。〇别，彼列反。梟，古堯反。要，一遥反。刎，亡粉反。頭，如字，本又作“脰”，音豆。",
                    "type": 2
                },
                {
                    "paragraph": "十有七年，春，晉人、衛人、陳人、鄭人伐宋。○夏，四月，癸亥，葬我小君聖姜。聖姜者何？文公之母也。",
                    "zhushu": "〇聖姜，二傳作“聲姜”。"
                },
                {
                    "paragraph": "〇齊侯伐我西鄙。〇六月，癸未，公及齊侯盟于榖。〇諸侯㑹于扈。〇秋，公至自榖。〇冬，公子遂如齊。",
                    "zhushu": "",
                    "type": 2
                },
                {
                    "paragraph": "十有八年，春，王二月，丁丑，公薨于臺下。○秦伯罃卒。",
                    "zhushu": "秦穆公也。至此卒者，因其賢。〇伯罃，乙耕反。何云：“穆公也。”左氏：穆公子康公。"
                },
                {
                    "paragraph": "〇夏，五月，戊戍，齊人弑其君商人。",
                    "zhushu": "商人，弑君賊，復見者，與大夫異。齊人已君事之，殺之宜當坐弒君。〇復見，扶又反，下同；下賢徧反。"
                },
                {
                    "paragraph": "○六月，癸酉，葬我君文公。〇秋，公子遂、叔孫得臣如齊。",
                    "zhushu": "不舉重者，譏魯猥使二大夫出，虚國家，廢政事，重録内也。"
                },
                {
                    "paragraph": "〇冬，十月，子卒。子卒者孰謂？謂子赤也。何以不日？",
                    "zhushu": "据子般卒日。"
                },
                {
                    "paragraph": "隱之也。何隱爾？弑也。弑則何以不日？",
                    "zhushu": "据子般卒日。〇弒也，音試，下及注同。"
                },
                {
                    "paragraph": "不忍言也。",
                    "zhushu": "所聞丗，臣子恩痛王父深厚，故不忍言其日，與子般異。"
                },
                {
                    "paragraph": "〇夫人姜氏歸于齊。",
                    "zhushu": "歸者，大歸也。夫死子弒，賊人立，無所歸留，故去也。有去道。書者，重絶不復反。"
                },
                {
                    "paragraph": "〇季孫行父如齊。〇莒弑其君庶其。稱國以弑何？",
                    "zhushu": "据“莒人弒其君密州”。"
                },
                {
                    "paragraph": "稱國以弑者，衆弑君之辭。",
                    "zhushu": "一人弒君，國中人人盡喜，故舉國以明失衆，當坐絶也。例皆時者，略之也。"
                }
            ]
        },
        {
            "name": "宣公第七",
            "paragraphs": [
                {
                    "paragraph": "宣公第七",
                    "zhushu": "",
                    "type": 1
                },
                {
                    "paragraph": "元年，春，王正月，公即位。繼弑君不言即位，此其言即位何？其意也。",
                    "zhushu": "桓公篡成君，宣公篡末踰年君，嫌其義異，故復發傳。"
                },
                {
                    "paragraph": "〇公子遂如齊逆女。",
                    "zhushu": "譏喪娶。復書不親迎者，嫌觸諱不成其文也。有母言如者，縁内諱無貶公文。"
                },
                {
                    "paragraph": "三月，遂以夫人婦姜至自齊。遂何以不稱公子？一事而再見者，卒名也。",
                    "zhushu": "卒，竟也。竟但舉名者，省文。"
                },
                {
                    "paragraph": "夫人何以不稱姜氏？",
                    "zhushu": "据僑如以夫人婦姜氏至自齊也。經有姜，不但問不稱氏者。嫌据夫人氏，欲使去姜。"
                },
                {
                    "paragraph": "貶。曷爲貶？",
                    "zhushu": "据俱至也。"
                },
                {
                    "paragraph": "譏喪娶也。喪娶者，公也，則曷爲貶夫人？",
                    "zhushu": "据師還也。"
                },
                {
                    "paragraph": "内無貶于公之道也。",
                    "zhushu": "明下無貶上之義。"
                },
                {
                    "paragraph": "内無貶于公之道，則曷爲貶夫人？",
                    "zhushu": "据俱有諱義。"
                },
                {
                    "paragraph": "夫人與公一體也。",
                    "zhushu": "恥辱與公共之。夫人貶，則公惡明矣。去氏比於去姜，差輕可言，故不諱貶夫人。〇差，初賣反。"
                },
                {
                    "paragraph": "其稱婦何？",
                    "zhushu": "据桓公夫人至，不稱婦。"
                },
                {
                    "paragraph": "有姑之辭也。",
                    "zhushu": "有姑當以婦禮至，無姑當以夫人禮至，故分别言之。言以者，見行遂意也。見繼重在遂，因逺别也。月者，公不親迎，危録之例也。"
                },
                {
                    "paragraph": "〇夏，季孫行父如齊。○晉放其大夫胥甲父于衛。放之者何？猶曰無去是云爾。",
                    "zhushu": "是，是衛。"
                },
                {
                    "paragraph": "然則何言爾？近正也。此其爲近正奈何？古者大夫已去，三年待放。",
                    "zhushu": "古者刑不上大夫，蓋以爲𢳣巢毀𡖉，則鳯皇不翔，刳胎焚火，則麒麟不至。刑之，則恐誤刑賢者。 死者不可復生，刑者不可復屬，故有罪放之而已，所以尊賢者之𩔖也。三年者，古者疑獄三年而後斷。易曰“繫用徽墨，寘於叢𣗥，三歳不得，凶”是也。自嫌有罪當誅，故三年不敢去。〇摘，吐狄反。刳，口孤反。屬，音蜀。叢𣗥，才工反。"
                },
                {
                    "paragraph": "君放之，非也；",
                    "zhushu": "曰無去是，非也。"
                },
                {
                    "paragraph": "大夫待放，正也。",
                    "zhushu": "聽君不去衛，正也。"
                },
                {
                    "paragraph": "古者臣有大喪，則君三年不呼其門",
                    "zhushu": "。重奪孝子之恩也。禮，父母之喪，三年不從政；齊衰大功之喪，三月不從政。故孔子曰：“夏后氏三年之喪，旣𣩵而致事。殷人旣葬而致事，周人卒哭而致事。君子不奪人之親，亦不可奪親也。”"
                },
                {
                    "paragraph": "已練，可以弁冕",
                    "zhushu": "，此說時衰正失，非謂禮當然。弁，禮所謂皮弁、爵弁也。皮弁，武冠。爵弁，文冠。夏曰収，殷曰哻，周曰弁，加旒曰冕，主所以入宗廟。○𠳲，況甫反。"
                },
                {
                    "paragraph": "服金革之事。",
                    "zhushu": "謂以兵事使之。"
                },
                {
                    "paragraph": "君使之，非也；",
                    "zhushu": "非古道也。"
                },
                {
                    "paragraph": "臣行之，禮也。",
                    "zhushu": "臣順君命，亦禮也。此與君放之非，臣待君放正同，故引同𩔖相發明。"
                },
                {
                    "paragraph": "閔子",
                    "zhushu": "閔子騫，以孝聞。"
                },
                {
                    "paragraph": "要絰而服事，",
                    "zhushu": "禮，已練，男子除乎首，婦人除乎帶。○要，一遙反。"
                },
                {
                    "paragraph": "旣而曰：“若此乎，古之道不即人心。”",
                    "zhushu": "旣，事畢。言古者，不敢斥君。即，近也。"
                },
                {
                    "paragraph": "退而致仕，",
                    "zhushu": "退，退身也。致仕，還䘵位于君。"
                },
                {
                    "paragraph": "孔子蓋善之也。",
                    "zhushu": "善其服事，外得事君之義，致仕，内不失親親之恩。言古者，又孫順不訕其君也。不言君子者，時賢者多以爲非，唯孔子以爲是。○孫，音遜。"
                },
                {
                    "paragraph": "○公㑹齊侯于平州。〇公子遂如齊。〇六月，齊。人取濟西田。外取邑不書，此何以書？",
                    "zhushu": "据曹取之不書。〇濟，子禮反。"
                },
                {
                    "paragraph": "所以賂齊也。",
                    "zhushu": "魯所以賂遺齊，故稱“人”，共國辭。○遺，唯季反。"
                },
                {
                    "paragraph": "曷爲賂齊？",
                    "zhushu": "据上無戰伐，無所謝。"
                },
                {
                    "paragraph": "爲弑子赤之賂也。",
                    "zhushu": "子赤，齊外孫。宣公篡弑之，恐爲齊所誅，爲是賂之，故諱使若齊自取之者，亦因惡齊取篡者賂，當坐取邑。未之齊坐者，由律行言許受賂也。月者，惡内甚于邾婁子益。"
                },
                {
                    "paragraph": "〇秋，邾婁子來朝。〇楚子、鄭人侵陳，遂侵宋。",
                    "zhushu": "微者不得言遂。遂者，楚子之遂也。不從鄭人去遂者，兵尊者兼將。〇將，子匠反。"
                },
                {
                    "paragraph": "〇晉趙盾帥師救陳。宋公、陳侯、衛侯、曹伯㑹晉師于斐林，伐鄭。此晉趙盾之師也，",
                    "zhushu": "据上趙盾救陳，微者不能㑹諸侯。〇斐，芳尾反。"
                },
                {
                    "paragraph": "曷爲不言趙盾之師？",
                    "zhushu": "据公子遂㑹晉趙盾于衡雍，伊雒戎盟，再岀名氏。"
                },
                {
                    "paragraph": "君不㑹大夫之辭也。",
                    "zhushu": "時諸侯爲趙盾所㑹，不與卑致尊，故正之。去大夫名氏，使若更有師也。殊㑹地之者，起諸侯爲盾所㑹。"
                },
                {
                    "paragraph": "○冬，晉趙穿帥師侵柳。柳者何？天子之邑也。",
                    "zhushu": "天子之間田也，有大夫守之，晉與大夫忿爭侵之。〇間，音閑。"
                },
                {
                    "paragraph": "曷爲不繫乎周？",
                    "zhushu": "据“王師敗績于貿戎”，繫王。〇貿，音茂。"
                },
                {
                    "paragraph": "不與伐天子也。",
                    "zhushu": "絶正其義，使若兩國自相伐。"
                },
                {
                    "paragraph": "〇晉人、宋人伐鄭。",
                    "zhushu": "",
                    "type": 2
                },
                {
                    "paragraph": "二年，春，王二月壬子，宋華元帥師及鄭公子歸生帥師，戰于大𣗥。宋師敗績，獲宋華元。",
                    "zhushu": "復岀宋者，非獨惡華元，明恥辱及宋國。○華，户化反。"
                },
                {
                    "paragraph": "○秦師伐晉。",
                    "zhushu": "秦稱師者，閔其衆，惡其將。本秦之忿，起殽之戰。今襄公、繆公已死，可以止矣，而復伐晉，惡其搆怨結禍無已。"
                },
                {
                    "paragraph": "○夏，晉人、宋人、衛人、陳人侵鄭。〇秋九月乙丑，晉趙盾弑其君夷獔。",
                    "zhushu": "〇夷獋，户刀反，又古刀反，二傳作“夷皐”。"
                },
                {
                    "paragraph": "〇冬十月乙亥，天王崩。",
                    "zhushu": "匡王。",
                    "type": 2
                },
                {
                    "paragraph": "三年，春，王正月，郊牛之口傷，改卜牛。牛死，乃不郊，猶三望。其言之何？",
                    "zhushu": "据食角不言之。"
                },
                {
                    "paragraph": "緩也。",
                    "zhushu": "辭間容之，故爲緩，不若食角急也。别天牲主以角。書者，譏宣公養牲不謹敬、不絜清而災。重事至尊，故詳録其簡甚。"
                },
                {
                    "paragraph": "曷爲不復卜？",
                    "zhushu": "据定十五年“牛死，改卜牛”。"
                },
                {
                    "paragraph": "養牲養二卜，",
                    "zhushu": "二卜語在下。"
                },
                {
                    "paragraph": "帝牲不吉，",
                    "zhushu": "帝，皇天大帝，在北辰之中，主揔領天地五帝羣神也。不吉者，有災。"
                },
                {
                    "paragraph": "則扳稷牲而卜之。",
                    "zhushu": "先卜帝牲養之，有災更引稷牲下之，以爲天牲養之。凡當二卜爾。復不吉，不復郊。〇扳，普顔反，又甫姦反。"
                },
                {
                    "paragraph": "帝牲在于滌三月，",
                    "zhushu": "滌，宮名，養帝牲三牢之處也。謂之滌者，取其蕩滌絜清。三牢者，各主一月，取三月一時，足以充其天牲。〇于滌，大歷反，養牲宮名。"
                },
                {
                    "paragraph": "於稷者唯具是視。",
                    "zhushu": "視其身體具無災害而已，不特養于滌宫，所以降稷尊帝。"
                },
                {
                    "paragraph": "郊則曷爲必祭稷？",
                    "zhushu": "据郊者，主爲祭天。"
                },
                {
                    "paragraph": "王者必以其祖配。",
                    "zhushu": "祖謂后稷，周之始祖，姜嫄履大人迹所生。配，配食也。"
                },
                {
                    "paragraph": "王者則曷爲必以其祖配？",
                    "zhushu": "据方父事夫。"
                },
                {
                    "paragraph": "自内出者，無匹不行；",
                    "zhushu": "匹，合也。無所與㑹合則不行。"
                },
                {
                    "paragraph": "自外至者，無主不止。",
                    "zhushu": "必得主人乃止者，天道闇昧，故推人道以接之。不以文王配者，重本尊始之義也。故孝經曰：“郊祀后稷以配天，宗祀文王於明堂，以配上帝。”上帝，五帝，在大微之中，迭生子孫，更王天下。書“改卜”者，善其應變得禮也。〇迭，大結反。更王，音庚，下于況反。"
                },
                {
                    "paragraph": "○葬匡王。○楚子伐賁渾戎。",
                    "zhushu": "〇賁渾，舊音六，或音奔，下户門反，二傳作“陸渾”。"
                },
                {
                    "paragraph": "○夏，楚人侵鄭。〇秋，赤狄侵齊。〇宋師圍曹。○冬十月，丙戍，鄭伯蘭卒。〇葬鄭繆公。",
                    "zhushu": "葬不月者，子未三年而弑，故略之也。〇繆，音穆。",
                    "type": 2
                },
                {
                    "paragraph": "四年，春，王正月，公及齊侯平莒及郯，莒人不肯。公伐莒，取向。此平莒也，其言不肯何？",
                    "zhushu": "据取汶陽田，不言𣗥不肯。"
                },
                {
                    "paragraph": "辭取向也。",
                    "zhushu": "爲公取向作辭也。恥行義爲利，故諱使若莒不肯起其平也。聽公平，伐取其邑以弱之者，愈也。莒言及者，明非莒不肯起其平也。書齊侯者，公不能獨平也。月者，惡錄之。〇公爲，于僞反。"
                },
                {
                    "paragraph": "○秦伯稻卒。○夏六月，乙酉，鄭公子歸生弑其君夷。〇赤狄侵齊。○秋，公如齊。○公至自齊。○冬，楚子伐鄭。",
                    "zhushu": "",
                    "type": 2
                },
                {
                    "paragraph": "五年，春，公如齊。○夏，公至自齊。○秋九月，齊髙固來逆子叔姫。○叔孫得臣卒。",
                    "zhushu": "不日者，知公子遂欲弒君。爲人臣知賊而不言明，當誅。"
                },
                {
                    "paragraph": "〇冬，齊髙固及子叔姫來。何言乎髙固之來？",
                    "zhushu": "据當舉叔姫爲重，大夫私事不當書。〇爲重，直用反，下同。"
                },
                {
                    "paragraph": "言叔姫之來，而不言髙固之來，則不可。",
                    "zhushu": "禮，大夫妻歳一歸宗。叔姫屬嫁，而與髙固來，如但言叔姫來，而不言髙固來，則魯負教戒，重不可言。故書髙固，明失教戒，重在固言及者，猶公及夫人。"
                },
                {
                    "paragraph": "子公羊子曰：“其諸爲其𩀱𩀱而俱至者與？”",
                    "zhushu": "言其𩀱行匹至，似於鳥獸。"
                },
                {
                    "paragraph": "〇楚人伐鄭。",
                    "zhushu": "",
                    "type": 2
                },
                {
                    "paragraph": "六年，春，晉趙盾、衛孫免侵陳。趙盾弑君，此其復見何？",
                    "zhushu": "据宋督、鄭歸生、齊崔杼弑其君，後不復見。〇見何，賢𥚹反。"
                },
                {
                    "paragraph": "親弑君者，趙穿也。",
                    "zhushu": "復見趙盾者，欲起親弑者趙穿，非盾。"
                },
                {
                    "paragraph": "親弑君者趙穿，則曷爲加之趙盾？不討賊也。何以謂之不討賊？",
                    "zhushu": "据皆去葬，不如弑。"
                },
                {
                    "paragraph": "晉史書賊曰：“晉趙盾弑其君夷獔。”趙盾曰：“天乎無辜！",
                    "zhushu": "辜，罪也。呼天告𡨚。"
                },
                {
                    "paragraph": "吾不弑君，誰謂吾弑君者乎？”史曰：“爾爲仁爲義，人弑爾君，而復國不討賊，此非弑君如何？”",
                    "zhushu": "復，反也。趙盾不能復應者，明義之所責，不可辭。"
                },
                {
                    "paragraph": "趙盾之復國奈何？靈公爲無道，使諸大夫皆内朝，",
                    "zhushu": "禮，公族朝於内朝，親親也。雖有冨貴者以齒，明父子也。外朝以官，體異姓也。宗廟之中，以爵爲位，崇德也。宗人授事，事以官，尊賢也。升餕受爵以上嗣，尊祖之道也。喪紀以服之精粗爲序，不奪人之親也。〇餕，音俊。"
                },
                {
                    "paragraph": "然後處乎臺上，引彈而彈之，已趨而辟丸，",
                    "zhushu": "己已，諸大夫也。〇已，音紀。"
                },
                {
                    "paragraph": "是樂而已矣。",
                    "zhushu": "以是爲𥬇樂。〇是樂，音洛。"
                },
                {
                    "paragraph": "趙盾已朝而岀，與諸大夫立於朝。有人荷畚，",
                    "zhushu": "荷，負也。畚，草器，若今市所量榖者是也，齊人謂之鍾。〇有人何，本又作荷，胡可反，又音河。畚，音本。"
                },
                {
                    "paragraph": "自閨而出者，",
                    "zhushu": "宫中之門謂之闈，其小者謂之閨。從内朝出，立于外朝，見出閨者，知外朝在閨外，内朝在閨内可知。"
                },
                {
                    "paragraph": "趙盾曰：“彼何也？夫畚曷爲出乎閨？”",
                    "zhushu": "彼何者，始怪何等物之辭，熟視知其爲畚，乃言夫畚者賤器，何故而出尊者之閨乎？"
                },
                {
                    "paragraph": "呼之不至，",
                    "zhushu": "怪而呼，欲問之。"
                },
                {
                    "paragraph": "曰：“子，大夫也，欲視之，則就而視之。”",
                    "zhushu": "顧君責己以視人，欲以見就爲解也。古者士大夫通曰子。〇解，佳賣反，又如字。"
                },
                {
                    "paragraph": "趙盾就而視之，則赫然死人也。",
                    "zhushu": "赫然，已支解之貌。"
                },
                {
                    "paragraph": "趙盾曰：“是何也？”曰：“膳宰也。",
                    "zhushu": "主宰割殽膳者，若今大官宰人。"
                },
                {
                    "paragraph": "熊蹯不熟，",
                    "zhushu": "蹯，掌。"
                },
                {
                    "paragraph": "公怒，以斗摮而殺之，",
                    "zhushu": "摮，猶𢶡也。𢶡，謂旁擊頭項。〇摮，五羔反，又苦交反，猶𢶡也。𢶡，口弔反，擊也。"
                },
                {
                    "paragraph": "支解，將使我棄之。”趙盾曰：“嘻！”趨而入。靈公望見趙盾，愬而再拜。",
                    "zhushu": "愬者，驚貎。禮，臣拜，然後君答拜。靈公先拜者，畚出盾入，知其欲諌，欲以敬拒之，使不復言也。禮，天子爲三公下階，卿前席，大夫興席，士式几。〇愬，所革反，又訴路反。"
                },
                {
                    "paragraph": "趙盾逡巡北面，再拜稽首，",
                    "zhushu": "頭至地曰稽首，頭至手曰拜手。"
                },
                {
                    "paragraph": "趨而出。",
                    "zhushu": "本欲諌君，君以拜謝，知己意，兾當覺悟，故出。"
                },
                {
                    "paragraph": "靈公心怍焉，",
                    "zhushu": "怍，慙貌。慙盾知己過。〇怍，在洛反。"
                },
                {
                    "paragraph": "欲殺之。於是使勇士某者往殺之。",
                    "zhushu": "某者，本有姓字，記傳者失之。"
                },
                {
                    "paragraph": "勇士入其大門，則無人門焉者；入其閨，則無人閨焉者；",
                    "zhushu": "焉者，於也。是無人於閨門守視者也。"
                },
                {
                    "paragraph": "上其堂，則無人焉",
                    "zhushu": "。但言“焉”，絶語辭。堂不設守視人，故不言堂焉者。"
                },
                {
                    "paragraph": "俯而闚其户，",
                    "zhushu": "俯，俛頭。户，室户。"
                },
                {
                    "paragraph": "方食魚飱。勇士曰：“嘻！子誠仁人也。吾入子之大門，則無人焉；入子之閨，則無人焉；上子之堂，則無人焉。是子之易也。",
                    "zhushu": "易，猶省也。○飱，音孫。"
                },
                {
                    "paragraph": "子爲晉國重卿，而食魚飱，是子之儉也。君將使我殺子，吾不忍殺子也。雖然，吾亦不可復見吾君矣。”",
                    "zhushu": "負君命也。"
                },
                {
                    "paragraph": "遂刎頸而死。",
                    "zhushu": "勇士自斷頭也。傳極道此者，明約儉之衛也，甚於重門擊柝。孔子曰：“禮，與其奢也，寧儉。”此之謂也。○頸，居郢反。斷，音短。重，直容反。柝，他洛反。"
                },
                {
                    "paragraph": "靈公聞之，怒，滋欲殺之甚，",
                    "zhushu": "滋，猶益也。"
                },
                {
                    "paragraph": "衆莫可使往者。於是伏甲于宫中，召趙盾而食之。趙盾之車右祁彌明者，國之力士也，",
                    "zhushu": "禮，大夫驂乘，有車右，有御者。〇而食，音嗣，下同。祁，工支反。"
                },
                {
                    "paragraph": "仡然從乎趙盾而入，",
                    "zhushu": "仡然，壯勇貌。〇仡，魚乙反。"
                },
                {
                    "paragraph": "放乎堂下而立。",
                    "zhushu": "嫌靈公復欲殺盾，故入以爲意。禮器記曰：“天子堂髙九尺，諸侯七尺，大夫五尺，士三尺。”。"
                },
                {
                    "paragraph": "趙盾已食，靈公謂盾曰：“吾聞子之劒，蓋利劒也。子以示我，吾將觀焉。”",
                    "zhushu": "授君劒，當㧞而進其首。”靈公因欲以推殺之。"
                },
                {
                    "paragraph": "趙盾起，將進劒。祁彌明自下呼之曰：“盾！食飽則出，何故拔劒於君所？”趙盾知之，",
                    "zhushu": "由人曰知之，自己知曰覺焉。"
                },
                {
                    "paragraph": "躇階而走。",
                    "zhushu": "躇，猶超遽不暇以次。〇躇，丑略反，與“踱”同，一本作“辵”，音同。劇不，其據反，本亦作“遽”。"
                },
                {
                    "paragraph": "靈公有周狗，",
                    "zhushu": "周狗，可以比周之狗，所指如意。〇比，毗志反。"
                },
                {
                    "paragraph": "謂之獒。",
                    "zhushu": "大四尺曰獒。〇獒，五刀反。"
                },
                {
                    "paragraph": "呼獒而屬之，獒亦躇階而從之。祁彌明逆而踆之，",
                    "zhushu": "以足逆躢曰踆。〇踆，音存，以足逆躢之。躢，徒臘反。"
                },
                {
                    "paragraph": "絶其頷。",
                    "zhushu": "頷，口。○頷，户感反。"
                },
                {
                    "paragraph": "趙盾顧曰：“君之獒，不若臣之獒也。”然而宮中甲鼓而起，",
                    "zhushu": "甲，即上所道伏甲。約勒聞鼓聲當起殺盾。"
                },
                {
                    "paragraph": "有起于甲中者，抱趙盾而乗之。",
                    "zhushu": "欲趨疾走。"
                },
                {
                    "paragraph": "趙盾顧曰：“吾何以得此于子？”",
                    "zhushu": "猶曰：“吾何以得此救急之恩於子邪？”非所以意悟。"
                },
                {
                    "paragraph": "曰：“子某時所食，活我于暴桑下者也。”",
                    "zhushu": "某時者，記傳者失之。暴桑，蒲蘇桑。傳道此者，明人當素積恩德。"
                },
                {
                    "paragraph": "趙盾曰：“子名爲誰？”",
                    "zhushu": "後欲報之。"
                },
                {
                    "paragraph": "曰：“吾君孰爲介？",
                    "zhushu": "介，甲也。猶曰：“我晉君，誰爲興此甲兵？豈不爲盾乎？”"
                },
                {
                    "paragraph": "子之乗矣，何問吾名！”",
                    "zhushu": "之乗，即上車也。猶曰：“子已上車矣，何不疾去，而反徐問吾名乎？”欲令蚤免去，不望報矣。〇蚤，音早。"
                },
                {
                    "paragraph": "趙盾驅而出，衆無留之者。",
                    "zhushu": "明盾賢人，不忍殺也。且靈公無道，民衆不說，以致見殺。"
                },
                {
                    "paragraph": "趙穿縁民衆不說，起弑靈公，然後迎趙盾而入，與之立于朝，",
                    "zhushu": "復大夫位也。即所謂“復國不討賊”，明史得用責之。傳極道此上事者，明君雖不君，臣不可以不臣。〇不說，音恱。"
                },
                {
                    "paragraph": "而立成公黒臀。",
                    "zhushu": "不書者，明以惡夷獔，猶不書剽立。○臀，徒門反。剽，匹妙反。"
                },
                {
                    "paragraph": "〇夏，四月。〇秋，八月，𧑄。",
                    "zhushu": "先是宣公伐莒取向，公比如齊所致。"
                },
                {
                    "paragraph": "〇冬，十月。",
                    "zhushu": "",
                    "type": 2
                },
                {
                    "paragraph": "七年，春，衛侯使孫良夫來盟。〇夏，公㑹齊侯伐萊。〇秋，公至自伐萊。○大旱。",
                    "zhushu": "爲伐萊踰時也。〇爲，于僞反。"
                },
                {
                    "paragraph": "〇冬，公㑹晉侯、宋公、衛侯、鄭伯、曹伯于黒壤。",
                    "zhushu": "",
                    "type": 2
                },
                {
                    "paragraph": "八年，春，公至自㑹。○夏，六月，公子遂如齊，至黄乃復。其言至黄乃復何？",
                    "zhushu": "据公孫敖不言至復，又不言乃。"
                },
                {
                    "paragraph": "有疾也。",
                    "zhushu": "乃難辭也。上言乃復，下有卒，知以疾爲難。○難辭，乃旦反。"
                },
                {
                    "paragraph": "何言乎有疾乃復？",
                    "zhushu": "据公如晉，以有疾乃復殺恥，以爲有疾無惡。"
                },
                {
                    "paragraph": "譏。何譏爾？大夫以君命出，聞喪徐行而不反。",
                    "zhushu": "聞喪者，聞父母之喪。徐行者，不忍疾行，又爲君當使人追代之。以喪喻疾者，喪尚不當反，況於疾乎？順經文而重責之。言乃不言有疾者，有疾猶不得反也。敖不言乃者，明無所難爲重，敖當誅，遂當絶。"
                },
                {
                    "paragraph": "〇辛巳，有事于大廟。○仲遂卒于垂。仲遂者何？",
                    "zhushu": "据不稱公子，故問之。"
                },
                {
                    "paragraph": "公子遂也。",
                    "zhushu": "自是後無遂卒，知公子遂。"
                },
                {
                    "paragraph": "何以不稱公子？",
                    "zhushu": "据公子季友卒，雖加字，猶稱公子也。"
                },
                {
                    "paragraph": "貶。曷爲貶？",
                    "zhushu": "据叔孫得臣卒不貶。"
                },
                {
                    "paragraph": "爲弑子赤貶。然則曷爲不於其弑焉貶？",
                    "zhushu": "据翬終隱之篇貶，欲使於文十八年子赤卒年中貶。"
                },
                {
                    "paragraph": "於文則無罪，於子則無年。",
                    "zhushu": "此解十八年秋如齊不貶意也。十八年編於文公貶之，則嫌有罪於文公，無罪於子赤也。卒乃貶者，元年逆女，嫌爲喪娶貶也。公㑹平州，下如齊也。嫌公遂如齊，嫌坐乃復貶也。貶加字者，起嬰齊所氏，明爲歸父後，大宗不得絶也。地者，絶外卒，明當有卒外禮也。日者，不去樂也。書有事者，爲不去樂張本。〇編，必連反。"
                },
                {
                    "paragraph": "○壬午，猶繹。萬入，去籥。繹者何？祭之明日也。",
                    "zhushu": "禮：繹繼昨日事，但不灌地降神爾。天子、諸侯曰繹，大夫曰賔尸，士曰宴尸，去事之殺也。必繹者，尸屬昨日配先祖食，不忍輙忘，故因以復祭，禮則無有誤，敬愼之至。殷曰肜，周曰繹。繹者，据今日道昨日，不敢斥尊言之，文意也。肜者，肜肜不絶，据昨日道今日，斥尊言之，質意也。祭必有尸者，節神也。禮，天子以卿爲尸，諸侯以大夫爲尸，卿大夫以下以孫爲尸。夏立尸，殷坐尸，周旅酬六尸。〇屬，音濁。肜，羊弓反。"
                },
                {
                    "paragraph": "萬者何？干舞也。",
                    "zhushu": "干，謂楯也。能爲人扞難，而不使害人，故聖王貴之，以爲武樂。萬者，其篇名。武王以萬人服天下，民樂之，故名之云爾。〇楯，食允反。扞，户旦反。"
                },
                {
                    "paragraph": "籥者何？籥舞也。",
                    "zhushu": "籥，所吹以莭舞也。吹籥而舞，文樂之長。"
                },
                {
                    "paragraph": "其言萬入去籥何？",
                    "zhushu": "据入者不言萬，去樂不言名。"
                },
                {
                    "paragraph": "去其有聲者，",
                    "zhushu": "不欲令人聞之也。"
                },
                {
                    "paragraph": "廢其無聲者，",
                    "zhushu": "廢，置也。置者，不去也。齊人語。"
                },
                {
                    "paragraph": "存其心焉爾。存其心焉爾者何？知其不可而爲之也。",
                    "zhushu": "明其心猶存於樂，知其不可，故去其有聲者而爲之。"
                },
                {
                    "paragraph": "猶者何？通可以已也。",
                    "zhushu": "禮，大夫死，爲廢一時之祭。有事于廟而聞之者，去樂卒事。卒事而聞之者，廢繹。日者，起明日也。言入者，据未奏去籥時書。凡祭，自三年喪已下，各以日月廢時祭，唯郊社越紼而行事可。"
                },
                {
                    "paragraph": "〇戊子，夫人熊氏薨。○晉師、白狄伐秦。○楚人滅舒蓼。〇秋，七月，甲子，日有食之旣。",
                    "zhushu": "是後楚莊王圍宋，析骸易子，伐鄭勝晉，鄭伯肉祖，晉大敗於邲。中國精奪，屈服彊楚之應。"
                },
                {
                    "paragraph": "○冬，十月，己丑，葬我小君頃熊，雨不克葬。庚寅，日中而克葬。頃熊者何？宣公之母也。",
                    "zhushu": "熊氏，楚女。宣公即僖公妾子。〇頃，音傾。"
                },
                {
                    "paragraph": "而者何？難也。乃者何？",
                    "zhushu": "謂問定公。日下𣅳乃克葬。"
                },
                {
                    "paragraph": "難也。",
                    "zhushu": "禮，卜葬從逺日。不克葬見難者，臣子重難，不得以正日葬其君。"
                },
                {
                    "paragraph": "曷爲或言而，或言乃？乃難乎而也。",
                    "zhushu": "言乃者，内而深；言而者，外而淺。下𣅳，日昳乆，故言乃。孔子曰：“其爲之也難，言之得無訒乎？”皆所以起孝子之情也。雨不克葬者，爲不得行葬禮。孔子曰：“生，事之以禮，死，葬之以禮，祭之以禮。”故不得行禮，則不葬也。魯録雨不克葬者，恩録内尤深也。别朝莫者，明見日乃葬也。〇訒，音刃。莫，音暮。"
                },
                {
                    "paragraph": "○城平陽。○楚師伐陳。",
                    "zhushu": "",
                    "type": 2
                },
                {
                    "paragraph": "九年，春，王正月，公如齊。",
                    "zhushu": "月者，善宣公事齊合古禮，卒使齊歸濟西田。不就十年月者，五年再朝，近得正。孔子曰：“知和而和，不以禮節之，亦不可行也。”明雖事人，皆當合禮。"
                },
                {
                    "paragraph": "公至自齊。〇夏，仲孫蔑如京師。〇齊侯伐萊。〇秋，取根牟。根牟者何？邾婁之邑也。曷爲不繫乎邾婁？諱亟也。",
                    "zhushu": "亟，疾也。屬有小君之喪，邾婁子來加禮，未期而取其邑，故諱不繫邾婁也。上有小君喪，而下諱取之，則邾婁加禮明矣。未期年從加禮數者，猶王子虎從㑹葬數。○亟，去兾反。未期，音基。"
                },
                {
                    "paragraph": "八月，滕子卒。〇九月，晉侯、宋公、衛侯、鄭伯、曹伯㑹于扈。晉荀林父帥師伐陳。〇辛酉，晉侯黒臀卒于扈。扈者何？晉之邑也。諸侯卒其封内不地，此何以地？",
                    "zhushu": "据陳侯鮑卒不地。"
                },
                {
                    "paragraph": "卒于㑹，故地也。",
                    "zhushu": "起時衰，多窮厄伐喪，而卒於諸侯㑹上，故地危之。"
                },
                {
                    "paragraph": "未出其地，故不言㑹也。",
                    "zhushu": "左右皆臣民，雖卒於㑹上，危愈於竟外，故不復著言㑹也。出外死有輕重，死於師尤甚，於㑹次之，如人國次之，於封内最輕。不書葬者，故篡也。"
                },
                {
                    "paragraph": "冬，十月，癸酉，衛侯鄭卒。",
                    "zhushu": "不書葬者，殺公子瑕也。"
                },
                {
                    "paragraph": "宋人圍滕。○楚子伐鄭。〇晉卻缺帥師救鄭。○陳殺其大夫泄冶。十年，春，公如齊。公至自齊。齊人歸我濟西田。齊已取之矣，其言我何？",
                    "zhushu": "据歸讙及闡，齊已取，不言我。〇僤，本又作闡，昌善反。"
                },
                {
                    "paragraph": "言我者，未絶於我也。曷爲未絶于我？",
                    "zhushu": "据有俄道。"
                },
                {
                    "paragraph": "齊已言取之矣，",
                    "zhushu": "齊已言語許取之。"
                },
                {
                    "paragraph": "其實未之齊也。",
                    "zhushu": "其人民貢賦尚屬於魯，實未歸於齊。不言來者，明不從齊來，不當坐取邑。凡歸邑物例皆時。"
                },
                {
                    "paragraph": "〇夏，四月，丙辰，日有食之。",
                    "zhushu": "與甲子旣同，事重，故累食。"
                },
                {
                    "paragraph": "○已巳，齊侯元卒。○齊崔氏出奔衛。崔氏者何？齊大夫也。其稱崔氏何？",
                    "zhushu": "据“齊髙無咎出奔”。名連崔氏者，與尹氏俱稱氏。嬚，爲采邑。"
                },
                {
                    "paragraph": "貶。曷爲貶？",
                    "zhushu": "据外大夫奔，不貶。"
                },
                {
                    "paragraph": "譏丗卿。丗卿，非禮也。",
                    "zhushu": "復見譏者，嫌尹氏王者大夫職重，不當丗，諸侯大夫任輕，可丗也。因齊大國禍著，故就可以爲法戒，明王者尊莫大於周室，彊莫大於齊國，丗卿猶能危之。"
                },
                {
                    "paragraph": "○公如齊。",
                    "zhushu": "不言奔喪者，尊内也。猶不言朝聘。"
                },
                {
                    "paragraph": "五月，公至自齊。○癸巳，陳夏徴舒弑其君平國。〇六月，宋師伐滕。○公孫歸父如齊。葬齊惠公。○晉人、宋人、衛人、曹人伐鄭。〇秋，天王使王季子來聘。王季子者何？天子之大夫也。其稱王季子何？",
                    "zhushu": "据叔服不繫王不稱子，王札子不稱季。"
                },
                {
                    "paragraph": "貴也。其貴奈何？母弟也。",
                    "zhushu": "子者，王子也。天子不言子弟，故變文。上季繫先王以明之，著其骨肉，貴體親也。"
                },
                {
                    "paragraph": "○公孫歸父帥師伐邾婁，取蘱。",
                    "zhushu": "〇蘱𩔖，又力對、欺𩔖二反。"
                },
                {
                    "paragraph": "○大水。",
                    "zhushu": "先是城平陽，取根牟及蘱，役重民怨之所生。"
                },
                {
                    "paragraph": "○季孫行父如齊。○冬，公孫歸父如齊。〇齊侯使國佐來聘。〇饑。何以書？以重書也。",
                    "zhushu": "民食不足，百姓不可復興，危亡將至，故重而書之。明當自省減，開倉廪，贍振乏。哀公問於有若曰：“年饑，用不足，如之何？”有若對曰：“盍徹乎？”曰：“二，吾猶不足，如之何其徹也？”對曰：“百姓足，君孰與不足？百姓不足，君孰與足？”〇贍，常豔反。"
                },
                {
                    "paragraph": "〇楚子伐鄭。",
                    "zhushu": "",
                    "type": 2
                },
                {
                    "paragraph": "十有一年，春，王正月。〇夏，楚子、陳侯、鄭伯盟于辰陵。",
                    "zhushu": "不日月者，莊王行霸，約諸侯，明王法，討徴舒，善其憂中國，故爲信辭。"
                },
                {
                    "paragraph": "〇公孫歸父㑹齊人伐莒。○秋，晉侯㑹狄于櫕函。",
                    "zhushu": "離不言㑹，言㑹者，見所聞丗治近升平，内諸夏而詳録之，殊夷狄也。下發傳於呉者，方具說其義，故從外内悉舉者明言之。"
                },
                {
                    "paragraph": "○冬，十月，楚人殺陳夏徴舒。此楚子也，其稱人何？",
                    "zhushu": "据下入陳稱子。"
                },
                {
                    "paragraph": "貶。曷爲貶？",
                    "zhushu": "据徴舒有罪。"
                },
                {
                    "paragraph": "不與外討也。",
                    "zhushu": "辟天子，故貶見之。即所謂貶絶，然後罪惡見。"
                },
                {
                    "paragraph": "不與外討者，因其討乎外而不與也，雖内討亦不與也。",
                    "zhushu": "雖自討其臣下，亦不得與也。"
                },
                {
                    "paragraph": "曷爲不與？",
                    "zhushu": "据善爲齊誅之。"
                },
                {
                    "paragraph": "實與",
                    "zhushu": "不言執，與討賊同文。"
                },
                {
                    "paragraph": "而文不與。文曷爲不與？諸侯之義，不得專討也。諸侯之義不得專討，則其曰實與之何？上無天子，下無方伯，天下諸侯有爲無道者，臣弑君，子弑父，力能討之，則討之可也。",
                    "zhushu": "與齊桓專封同義。不書兵者，時不伐。"
                },
                {
                    "paragraph": "○丁亥，楚子入陳，",
                    "zhushu": "日者，惡莊王討賊之後，欲利其國。復出楚子者，爲下納善，不當貶，不可因上貶文。"
                },
                {
                    "paragraph": "納公孫寗、儀行父于陳。此皆大夫也，其言納何？",
                    "zhushu": "据納者謂已絶也。今寗儀行父上未有出奔絶文，故見大夫，反言納也。○寗，乃定反，音寧。"
                },
                {
                    "paragraph": "納公黨與也。",
                    "zhushu": "徴舒弑君，寗儀行父如楚訴徴舒，徴舒之黨從後絶其位，楚爲討徴舒而納之，夲以助公見絶，故言納公黨與。不書徴舒絶之者，以弒君爲重。主書者，美楚能變悔改過，以遂前功，卒不取其國而存陳。不繫國者，因上入陳可知。",
                    "type": 2
                },
                {
                    "paragraph": "十有二年，春，葬陳靈公。討此賊者，非臣子也，何以書葬？",
                    "zhushu": "据惠公殺里克，不書卓子葬。"
                },
                {
                    "paragraph": "君子辭也。楚已討之矣，臣子雖欲討之，而無所討也。",
                    "zhushu": "無所復討也。不從殺泄冶不書“葬”者，泄冶有罪，故從討賊書“葬”，則君子辭與泄冶罪兩見矣。不月者，獨寗儀行父有訴楚功，上已言納，故從餘臣子恩薄略之。"
                },
                {
                    "paragraph": "楚子圍鄭。○夏，六月，乙卯，晉荀林父帥師及楚子戰于邲，晉師敗績。大夫不敵君，此其稱名氏以敵楚子何？",
                    "zhushu": "据城濮之戰，子玉得臣貶也。"
                },
                {
                    "paragraph": "不與晉而與楚子爲禮也。",
                    "zhushu": "不與晉而反與楚子爲君臣之禮，以惡晉。"
                },
                {
                    "paragraph": "曷爲不與晉而與楚子爲禮也？",
                    "zhushu": "据城濮之戰貶得臣者，不與楚爲禮。"
                },
                {
                    "paragraph": "莊王伐鄭，勝乎皇門，",
                    "zhushu": "勝，戰勝。皇門，鄭郭門。"
                },
                {
                    "paragraph": "放乎路衢。",
                    "zhushu": "路衢，郭内衢道。四逹謂之衢。"
                },
                {
                    "paragraph": "鄭伯肉袒，左執茅旌，",
                    "zhushu": "茅旌，祀宗廟所用迎道神，指護祭者。斷曰藉，不斷曰旌。用茅者，取其心理順一，自本而暢乎末，所以通精誠，副至意。〇斷，音短。藉，在夜反。"
                },
                {
                    "paragraph": "右執鸞刀，",
                    "zhushu": "鸞刀，宗廟割切之刀。環有和，鋒有鸞。執宗廟器者，示以宗廟不血食。自歸首。"
                },
                {
                    "paragraph": "以逆莊王，曰：“寡人無良邊垂之臣，",
                    "zhushu": "諸侯自稱曰寡人，天子自稱曰朕。良，善也。無善，喻有過。言己有過於楚邊垂之臣，謙不敢斥莊王。"
                },
                {
                    "paragraph": "以千天禍，",
                    "zhushu": "干，犯也。謙不敢斥莊王，歸之於天。"
                },
                {
                    "paragraph": "是以使君王沛焉，",
                    "zhushu": "沛焉者，怒有餘之貌，猶傳曰“力沛若有餘”。〇沛，普蓋反。"
                },
                {
                    "paragraph": "辱到敝邑。",
                    "zhushu": "逺自勞辱到於鄭也。諸侯自稱國曰敝邑。"
                },
                {
                    "paragraph": "君如矜此喪人，",
                    "zhushu": "自謂已喪亡。"
                },
                {
                    "paragraph": "錫之不毛之地，",
                    "zhushu": "墝埆不生五榖曰不毛。謙不敢求肥饒。○墝埆，上苦交反，下音礐。"
                },
                {
                    "paragraph": "使帥一二耋老而綏焉，",
                    "zhushu": "六十稱耋，七十稱老。綏，安也。謙不敢多索丁夫，願得主帥一二老夫以自安。○多索，所白反，舊夲作“䇿”，音索。"
                },
                {
                    "paragraph": "請唯君王之命。”莊王曰：“君之不令臣交易爲言，",
                    "zhushu": "是亦莊王謙不斥鄭伯之辭。令，善也。交易，猶往來也。言君之不善，臣數往來爲惡言。○屢往，力住反，又作數，音朔。"
                },
                {
                    "paragraph": "是以使寡人得見君之玉面，而微至乎此。”",
                    "zhushu": "微，喻小也。積小語言以致於此。"
                },
                {
                    "paragraph": "莊王親自手旌，",
                    "zhushu": "自以手持旌也。緇廣充幅長尋曰旐，繼旐如燕尾曰斾，加文章曰旗，錯革鳥曰旗，注旄首曰旌。"
                },
                {
                    "paragraph": "左右撝軍，退舎七里。將軍子重諌曰：“南郢之與鄭，相去數千里，",
                    "zhushu": "南郢，楚都，不能二千里。言數千里者，欲深感莊王，使納其言。〇數，所主反。"
                },
                {
                    "paragraph": "諸大夫死者數人，廝役扈養死者數百人。",
                    "zhushu": "艾草爲防者曰廝，汲水漿者曰役，養馬者曰扈，炊亨者曰養。〇扈養，餘亮反。艾，魚廢反。"
                },
                {
                    "paragraph": "今君勝鄭而不有，無乃失民臣之力乎？”",
                    "zhushu": "無乃，猶得無。"
                },
                {
                    "paragraph": "莊王曰：“古者杅不穿，皮不蠹，則不岀於四方。",
                    "zhushu": "杅，飲水器。穿，敗也。皮，裘也。蠹，壞也。言杅穿皮蠹，乃出四方。古者出四方朝聘征伐，皆當多少圖有所喪費，然後乃行爾。喻己岀征伐，士卒死傷，固其宜也，不當以是故滅有鄭，恥不能早服也。○杅不，音于。費，芳味反。"
                },
                {
                    "paragraph": "是以君子篤於禮而薄于利，",
                    "zhushu": "篤，厚也。不惜杅、皮之費，而貴朝聘征伐者，厚於禮義，薄於財利。"
                },
                {
                    "paragraph": "要其人而不要其土。",
                    "zhushu": "本所以伐鄭者，欲要其人服罪過耳，不要取其土地，猶古朝聘欲厚禮義，不顔杅、皮。"
                },
                {
                    "paragraph": "告從，",
                    "zhushu": "從，服從。"
                },
                {
                    "paragraph": "不赦不詳。",
                    "zhushu": "善用心曰詳。"
                },
                {
                    "paragraph": "吾以不詳道民，災及吾身，何日之有？”",
                    "zhushu": "何日之有，猶無有日。"
                },
                {
                    "paragraph": "旣則晉師之救鄭者至，",
                    "zhushu": "荀林父也。"
                },
                {
                    "paragraph": "曰：“請戰。”",
                    "zhushu": "荀林父請戰。"
                },
                {
                    "paragraph": "莊王許諾。將軍子重諫曰：“晉，大國也。",
                    "zhushu": "國大衆彊。"
                },
                {
                    "paragraph": "王師淹病矣，",
                    "zhushu": "淹，乆也。諸大夫廝役死者是。"
                },
                {
                    "paragraph": "君請勿許也。”莊王曰：“弱者吾威之，彊者吾辟之，是以使寡人無以立乎天下。”",
                    "zhushu": "以是故，必使寡人無以立功名于天下。"
                },
                {
                    "paragraph": "令之還師而逆晉寇。",
                    "zhushu": "言還者，時莊王勝鄭去矣，㑹晉師至，復還戰也。言寇者，傳序經意，謂晉如寇虜。"
                },
                {
                    "paragraph": "莊王鼓之，晉師大敗。晉衆之走者，舟中之指可掬矣。",
                    "zhushu": "時晉乗舟渡邲水戰，兵敗反走，欲急去，先入舟者斬，後扳舟者指，指隋舟中，身隋邲水中而死。可掬者，言其多也。以兩手曰掬。禮，天子造舟，諸侯維舟，卿大夫方舟，士特舟。〇可掬，九六反，注同。扳，普顔反，又必顔反。造，七報反。"
                },
                {
                    "paragraph": "莊王曰：“嘻！吾兩君不相好，",
                    "zhushu": "敵大夫戰，言兩君者，林父本以君命來。"
                },
                {
                    "paragraph": "百姓何罪？”令之還師而佚晉寇。",
                    "zhushu": "佚，猶過。使得過渡邲水去也。晉見莊王行義於陳，功立威行，嫉妬欲敗之。救鄭雖解，猶擊之不止。爲其欲壞楚善行，以求上人，故奪不使與楚成禮，而序林父於上，罪起其事。言及者，以臣及君，不嫌晉直，明晉汲汲欲敗楚爾。陸戰當舉地，而舉水者，大莊王閔隋水而佚晉寇。〇而佚，音逸，注同。壞，音怪。"
                },
                {
                    "paragraph": "〇秋，七月。〇冬，十有二月，戊寅，楚子滅蕭。",
                    "zhushu": "日者，屬上有王言，今反滅人，故深責之。"
                },
                {
                    "paragraph": "〇晉人、宋人、衛人、曹人同盟于清丘。○宋師伐陳。〇衛人救陳。",
                    "zhushu": "",
                    "type": 2
                },
                {
                    "paragraph": "十有三年，春，齊師伐衛。〇夏，楚子伐宋。〇秋，𧑄。",
                    "zhushu": "先是新饑，而使歸父㑹齊人伐莒，賦歛不足，國家遂虚，下求不已之應。〇𧑄，音終。"
                },
                {
                    "paragraph": "〇冬，晉殺其大夫先縠。",
                    "zhushu": "",
                    "type": 2
                },
                {
                    "paragraph": "十有四年，春，衛殺其大夫孔逹。○夏，五月壬申，曹伯壽卒。",
                    "zhushu": "日者，公子喜時父也。縁臣子尊榮，莫不欲與君父共之，故加録之，所以養孝子之志。許人子者，必使父也。"
                },
                {
                    "paragraph": "〇晉侯伐鄭。〇秋，九月，楚子圍宋。",
                    "zhushu": "月者，惡乆圍宋，使易子而食之。〇惡，烏路反。"
                },
                {
                    "paragraph": "〇葬曹文公。○冬，公孫歸父㑹齊侯于榖。",
                    "zhushu": "",
                    "type": 2
                },
                {
                    "paragraph": "十有五年，春，公孫歸父㑹楚子于宋。",
                    "zhushu": "宋見圍，不得與㑹。地以宋者，善内爲救宋行，雖不能解，猶爲見人之厄則矜之，故養遂其善意。不嫌與實解宋同文者，平事見刺皆可知。〇與，音預。"
                },
                {
                    "paragraph": "〇夏，五月，宋人及楚人平。外平不書，此何以書？",
                    "zhushu": "据上楚、鄭平不書。"
                },
                {
                    "paragraph": "大其平乎己也。",
                    "zhushu": "已二大夫。"
                },
                {
                    "paragraph": "何大乎其平乎己？",
                    "zhushu": "据“大夫無遂事”。"
                },
                {
                    "paragraph": "莊王圍宋，軍有七日之糧爾，盡此不勝，將去而歸爾。於是使司馬子反乗堙而闚宋城，宋華元亦乗堙而出見之。",
                    "zhushu": "堙，距堙，上城具。"
                },
                {
                    "paragraph": "司馬子反曰：“子之國何如？”華元曰：“憊矣。”曰：“何如？”",
                    "zhushu": "問憊意也。〇憊，皮誡反。"
                },
                {
                    "paragraph": "曰：“易子而食之，析骸而炊之。”",
                    "zhushu": "析，破。骸，人骨也。"
                },
                {
                    "paragraph": "司馬子反曰：“嘻！甚矣憊！雖然，",
                    "zhushu": "雖如所言。"
                },
                {
                    "paragraph": "吾聞之也，圍者",
                    "zhushu": "古有見圍者。"
                },
                {
                    "paragraph": "柑馬而秣之，",
                    "zhushu": "秣者，以粟置馬口中。柑者，以木銜其口，不欲令食粟，示有畜積。〇柑，其廉反，以木銜馬口。"
                },
                {
                    "paragraph": "使肥者應客，",
                    "zhushu": "示飽足也。"
                },
                {
                    "paragraph": "是何子之情也？”",
                    "zhushu": "猶曰何大露情。"
                },
                {
                    "paragraph": "華元曰：“吾聞之，君子見人之厄則矜之，",
                    "zhushu": "矜，閔。"
                },
                {
                    "paragraph": "小人見人之厄則幸之。",
                    "zhushu": "幸，僥幸。"
                },
                {
                    "paragraph": "吾見子之君子也，是以告情于子也。”司馬子反曰：“諾，",
                    "zhushu": "諾者，受語辭。"
                },
                {
                    "paragraph": "勉之矣！",
                    "zhushu": "勉，猶努力，使努力堅守之。"
                },
                {
                    "paragraph": "吾軍亦有七日之糧爾，盡此不勝，將去而歸爾。”揖而去之，反于莊王。",
                    "zhushu": "反報於莊王。"
                },
                {
                    "paragraph": "莊王曰：“何如？”司馬子反曰：“憊矣！”曰：“何如？”曰：“易子而食之，析骸而炊之。”莊王曰：“嘻！甚矣憊！雖然，",
                    "zhushu": "雖已憊。"
                },
                {
                    "paragraph": "吾今取此，然後而歸爾。”",
                    "zhushu": "意未足也。"
                },
                {
                    "paragraph": "司馬子反曰：“不可。臣已告之矣，軍有七日之糧爾。莊王怒曰：“吾使子往視之，子曷爲告之？”司馬子反曰：“以區區之宋，",
                    "zhushu": "區區，，小貌。"
                },
                {
                    "paragraph": "猶有不欺人之臣，可以楚而無乎？是以告之也。”莊王曰：“諾。",
                    "zhushu": "先以諾受，絶子反語。"
                },
                {
                    "paragraph": "舎而止。",
                    "zhushu": "受命築舎而止，示無去計。"
                },
                {
                    "paragraph": "雖然，",
                    "zhushu": "雖宋已知我糧短。"
                },
                {
                    "paragraph": "吾猶取此然後歸爾。”",
                    "zhushu": "欲徴糧待勝也。"
                },
                {
                    "paragraph": "司馬子反曰：“然則君請處于此，臣請歸爾。”莊王曰：“子去我而歸，吾孰與處于此？吾亦從子而歸爾。”引師而去之。故君子大其平乎已也。",
                    "zhushu": "大其有仁恩。"
                },
                {
                    "paragraph": "此皆大夫也，其稱人何？貶。曷爲貶？",
                    "zhushu": "据大其平。"
                },
                {
                    "paragraph": "平者在下也。",
                    "zhushu": "言在下者，譏二子在君側，不先以便宜反報歸美于君，而生事專平，故貶稱人等不物貶。不言遂者，在君側無遂道也。以主坐在君側，遂爲罪也。知經不以文實貶也。凡爲文實貶者，皆以取專事爲罪。月者，専平不易。"
                },
                {
                    "paragraph": "〇六月癸卯，晉師滅赤狄潞氏，以潞子嬰兒歸。潞何以稱子？",
                    "zhushu": "据其滅稱氏。"
                },
                {
                    "paragraph": "潞子之爲善也，躬足以亡爾。",
                    "zhushu": "躬，身。"
                },
                {
                    "paragraph": "雖然，君子不可不記也。離于夷狄，",
                    "zhushu": "疾夷狄之俗而去離之，故稱子。"
                },
                {
                    "paragraph": "而未能合于中國，",
                    "zhushu": "未能與中國合同禮義，相親比也，故猶繫赤狄。"
                },
                {
                    "paragraph": "晉師伐之，中國不救，狄人不有，是以亡也。",
                    "zhushu": "以去俗歸義亡，故君子閔傷進之。日者，痛録之。名者，示所聞丗，始録小國也。録以歸者，因可責而責之。責而加進之者，明不當絶，當復其氏。"
                },
                {
                    "paragraph": "〇秦人伐晉。〇王札子殺召伯、毛伯。王札子者何？長庶之號也。",
                    "zhushu": "天子之庶兄。札者，冠且字也。禮，天子庶兄冠而不名，所以尊之。子者，王子也。天子不言子弟，故變文王札繫先王以明之。不稱伯仲者，辟同母兄弟，起其爲庶兄也。主書者，惡天子不以禮尊之而任以權，至令殺尊卿二人。不言其大夫者，挈也。惡二大夫居尊卿之位，爲下所提挈而殺之。大夫相殺不稱人者，正之。諸侯大夫顧弒君重，故降稱人。王者至尊，不得顧。"
                },
                {
                    "paragraph": "○秋，𧑄。",
                    "zhushu": "從十三年之後，上求未已，而又歸父。比年再岀㑹，内計稅畒，百姓動擾之應。"
                },
                {
                    "paragraph": "〇仲孫蔑㑹齊髙固于牟婁。〇初稅畒。初者何？始也。稅畒者何？履畒而稅也。",
                    "zhushu": "時宣公無恩信於民，民不肯盡力於公田，故履踐案行，擇其善畒榖最好者稅取之。"
                },
                {
                    "paragraph": "初稅畒何以書？譏。何譏爾？譏始履畒而稅也。何譏乎始履畒而稅？",
                    "zhushu": "据用田賦，不言初，亦不言稅畒。"
                },
                {
                    "paragraph": "古者什一而藉。",
                    "zhushu": "什一以借民力，以什與民，自取其一爲公田。"
                },
                {
                    "paragraph": "古者曷爲什一而藉？",
                    "zhushu": "据數非一。"
                },
                {
                    "paragraph": "什一者，天下之中正也。多乎什一，大桀小桀；",
                    "zhushu": "奢泰多取於民，比於桀也。"
                },
                {
                    "paragraph": "寡乎什一，大貉小貉。",
                    "zhushu": "蠻貉。無社稷宗廟百官制度之費，稅薄。〇大貊，亡百反。費，芳味反。"
                },
                {
                    "paragraph": "什一者，天下之中正也。什一行，而頌聲作矣。",
                    "zhushu": "頌聲者，太平歌頌之聲，帝王之髙致也。春秋經傳數萬，指意無窮狀，相須而舉，相待而成。至此獨言頌聲作者，民以食爲本也。夫飢寒並至，雖堯、舜躬化，不能使野無寇盗；貧富兼并，雖皐陶制法，不能使彊不陵弱。是故聖人制井田之法而口分之，一夫一婦受田百畒，以養父母妻子。五口爲一家，公田十畒，即所謂什一而稅也。廬舎二畒半，凡爲田一頃十二畒半。八家而九頃，共爲一井，故曰井田。廬舎在内，貴人也；公田次之，重公也；私田在外，賤私也。井田之義，一曰無泄地氣，二曰無費一家，三曰同風俗，四曰合巧拙，五曰通財貨。因井田以爲市，故俗語曰“市井”。種榖不得種一榖，以備災害。田中不得有樹，以妨五榖。還廬舎，種桑荻雜菜，畜五母雞、兩母豕，𤓰果種疆畔，女工蠶織，老者得衣帛焉，得食肉焉，死者得葬焉。多於五口，名曰“餘夫”。餘夫以率受田二十五畒。十井共岀兵車一乗。司空謹别田之髙下善惡，分爲三品，上田一歳一墾，中田二歳一墾，下田三歳一墾。肥饒不得獨樂，墝埆不得獨苦，故三年一換土易居，財均力平，兵車素定，是謂均民力，彊國家。在田曰廬，在邑曰里。一里八十户，八家共一巷。中里爲校室，選其𦒿老有髙德者，名曰“父老”，其有辯護伉健者爲“里正”，皆受倍田，得乗馬。父老比三老孝弟官屬，里正比庶人在官之吏。民春夏出田，秋冬入保城郭。田作之時，春，父老及里正旦開門坐塾上，晏出後時者不得岀，莫不持樵者不得入。五榖畢入，民皆居宅，里正趨緝績，男女同巷，相從夜績，至於夜中，故女功一月得四十五日作，從十月盡正月止。男女有所怨恨，相從而歌，飢者歌其食，勞者歌其事。男年六十、女年五十無子者，官衣食之，使之民間求詩，郷移於邑，邑移於國，國以聞於天子。故王者不岀牗户，盡知天下所苦，不下堂而知四方。十月事訖，父老敎於校室，八歳者學小學，十五者學大學，其有秀者移於郷學，郷學之秀者移於庠，庠之秀者移於國學。學於小學，諸侯嵗貢小學之秀者於天子。學於大學，其有秀者，命曰造士。行同而能偶，别之以射，然後爵之。士以才能進取，君以考功授官。三年耕，餘一年之畜；九年耕，餘三年之積；三十年耕，有十年之儲。雖遇唐堯之水，殷湯之旱，民無近憂，四海之内，莫不樂其業，故曰頌聲作矣。○數，所主反。以食，音嗣。伉，苦浪反，一音苦杏反。塾，音淑。莫，音暮。"
                },
                {
                    "paragraph": "〇冬，蝝生。未有言蝝生者，此其言蝝生何？",
                    "zhushu": "蝝即𧑄也。始生曰蝝，大曰𧑄。〇蝝，與專反。"
                },
                {
                    "paragraph": "蝝生不書，此何以書？幸之也。",
                    "zhushu": "幸，僥幸。"
                },
                {
                    "paragraph": "幸之者何？",
                    "zhushu": "聞災當懼，反喜非其𩔖，故執不知問。"
                },
                {
                    "paragraph": "猶曰受之云爾。受之云爾者何？上變古易常，",
                    "zhushu": "上謂宣公，變易公田古常舊制而稅畒。"
                },
                {
                    "paragraph": "應是而有天災，",
                    "zhushu": "應是變古易常，而有天災。𧑄，民用𩚑。"
                },
                {
                    "paragraph": "其諸則宜於此焉變矣。",
                    "zhushu": "言宣公於此天災饑後，能受過變寤，明年復古行中，冬大有年，其功美過於無災，故君子深爲喜而僥幸之。變𧑄言蝝，以不爲災書，起其事。"
                },
                {
                    "paragraph": "〇饑。",
                    "zhushu": "",
                    "type": 2
                },
                {
                    "paragraph": "十有六年，春，王正月，晉人滅赤狄甲氏及留吁。",
                    "zhushu": "言及者，留吁行微不進。"
                },
                {
                    "paragraph": "〇夏，成周宣謝災。成周者何？東周也。",
                    "zhushu": "後周分爲二，天下所名爲東周。名爲成周者，本成王所定名，天下初號之云爾。○宣謝災，左氏：“作宣榭，火。”"
                },
                {
                    "paragraph": "宣謝者何？宣宮之謝也。",
                    "zhushu": "宣宫，周宣王之廟也。至此不毀者，有中興之功。室有東西廂曰廟，無東西廂有室曰寢，無室曰謝。"
                },
                {
                    "paragraph": "何言乎成周宣謝災？",
                    "zhushu": "据天子之居稱京師。宋災，不别所燒。"
                },
                {
                    "paragraph": "樂器藏焉爾。",
                    "zhushu": "宣王中興所作樂器。"
                },
                {
                    "paragraph": "成周宣謝災，何以書？記災也。外災不書，此何以書？新周也。",
                    "zhushu": "新周，故分别所災，不與宋同也。孔子以春秋當新王，上黜𣏌，下新周而故宋，因天災中興之樂器，示周不復興，故繫宣謝於成周，使若國文黜而新之，從爲王者後，記災也。"
                },
                {
                    "paragraph": "〇秋，郯伯姫來歸。",
                    "zhushu": "嫁不書者，爲媵也。來歸書者，後爲嫡也。死不卒者，已棄，有更適人之道，或時爲大夫妻，故不得待以初也。棄歸例，有罪時，無罪月。"
                },
                {
                    "paragraph": "冬，大有年。",
                    "zhushu": "",
                    "type": 2
                },
                {
                    "paragraph": "十有七年，春，王正月，庚子，許男錫我卒。",
                    "zhushu": "〇錫，思曆反。"
                },
                {
                    "paragraph": "〇丁未，蔡侯申卒。〇夏，葬許昭公。○葬蔡文公。",
                    "zhushu": "不月者，齊桓、晉文没後，先背中國與楚，故略之。與楚在文十年。"
                },
                {
                    "paragraph": "六月，癸卯，日有食之。",
                    "zhushu": "是後邾婁人戕鄫子，四國大夫敗齊師于鞌，齊侯逸獲。君道㣲，臣道強之所致。〇鞌，音安。"
                },
                {
                    "paragraph": "己未，公㑹晉侯、衛侯、曹伯、邾婁子，同盟于斷道。",
                    "zhushu": "○斷，音短，又大短反。"
                },
                {
                    "paragraph": "秋，公至自㑹。○冬，十有一月，壬午，公弟叔𦙝卒。",
                    "zhushu": "稱字者，賢之。宣公篡立，叔𦙝不仕其朝，不食其禄，終身於貧賤，故孔子曰：“篤信好學，守死善道，危邦不入，亂邦不居，天下有道則見，無道則隱。”此之謂也。禮，盛德之士不名，天子上大夫不名。春秋公子不爲大夫者不卒，卒而字者，起其宜爲天子上大夫也。孔子曰：“興滅國，繼絶丗，舉逸民，天下之民歸心焉。”",
                    "type": 2
                },
                {
                    "paragraph": "十有八年，春，晉侯、衛丗子臧伐齊。○公伐𣏌。○夏，四月。○秋，七月，邾婁人戕鄫子于鄫。戕鄫子于鄫者何？殘賊而殺之也。",
                    "zhushu": "支解節斷之，故變殺言戕。戕則殘賊，惡無道也。言于鄫者，刺鄫無守備。小國本不卒，故亦不日。〇斷，音短。"
                },
                {
                    "paragraph": "甲戍，楚子旅卒。何以不書葬？",
                    "zhushu": "据日而名。"
                },
                {
                    "paragraph": "呉、楚之君不書葬，辟其號也。",
                    "zhushu": "旅，即莊王也。葬從臣子，辭當稱王，故絶其葬，明當誅之。至此卒者，因其有賢行。〇行，下孟反。"
                },
                {
                    "paragraph": "〇公孫歸父如晉。〇冬，十月，壬戌，公薨于路寢。〇歸父還自晉，至檉，遂奔齊。還者何？善辭也。何善爾？歸父使於晉，",
                    "zhushu": "上如晉，是。"
                },
                {
                    "paragraph": "還自晉，至檉，聞君薨家遣，",
                    "zhushu": "家爲魯所逐遣，以先人弑君故也。"
                },
                {
                    "paragraph": "墠帷，",
                    "zhushu": "埽地曰墠，今齊俗名之云爾。將祖踊，故設帷重形。〇墠帷，音善，掃地張帷。"
                },
                {
                    "paragraph": "哭君成踊，",
                    "zhushu": "踊，辟踊也。禮必踊者，如嬰兒之慕母矣。成踊，成三日五哭踊之禮。禮，臣爲君本服斬衰，故成踊。比二日朝莫哭踊，三日朝哭踊，莫不復哭踊，去事之殺也。〇殺，所戒反。"
                },
                {
                    "paragraph": "反命乎介，",
                    "zhushu": "因介反命。禮，卿出聘，以大夫爲上介，以士爲衆介。"
                },
                {
                    "paragraph": "自是走之齊。",
                    "zhushu": "主書者，善其不以家見逐怨懟，成踊哭君，終臣子之道，起時莫能然也。言“至檉”者，善其得禮於檉。言“逐”者，因介反命是也。不待報罪也。逐弑君本當絶。小善録者，本宣公同篡之人，又不當逐。不日者，伯計可逐，故從有罪例也。〇懟，直𩔖反。"
                }
            ]
        },
        {
            "name": "成公第八",
            "paragraphs": [
                {
                    "paragraph": "成公第八",
                    "zhushu": "",
                    "type": 1
                },
                {
                    "paragraph": "元年春，王正月，公即位。○二月辛酉，葬我君宣公。〇無冰。",
                    "zhushu": "周二月，夏十二月。尚書曰：“舒𢘆燠若。”易京房傳曰：“當寒而温，倒賞也。”是時成公㓜少，季孫行父專權而委任之所致。○舒𢘆，如字，緩也，尚書作“豫”。奥，本又作“煥”，於六反，煖也。少，詩召反。"
                },
                {
                    "paragraph": "〇三月，作丘甲。何以書？譏。何譏爾？譏始丘使也。",
                    "zhushu": "四井爲邑，四邑爲丘。甲，鎧也。譏始使丘民作鎧也。古者有四民：一曰德能居位曰士，二曰辟土殖榖曰農，三曰巧心勞手以成器物曰工，四曰通財粥貨曰商。四民不相兼，然後財用足。月者，重録之。○鎧，苦代反。辟，婢亦反。粥，羊六反。"
                },
                {
                    "paragraph": "〇夏，臧孫許及晉侯盟于赤𣗥。",
                    "zhushu": "時者，謀結鞌之戰，不相負也。後爲晉所執。不日者，執在三年外尋舊盟，後非此盟所能保。"
                },
                {
                    "paragraph": "〇秋，王師敗績于貿戎。孰敗之？蓋晉敗之。",
                    "zhushu": "以晉北侵柳、圍郊，知王師討晉而敗之。〇貿戎，音茂，一音茅，左氏作“茅戎”。"
                },
                {
                    "paragraph": "或曰貿戎敗之。",
                    "zhushu": "以地貿戎故。"
                },
                {
                    "paragraph": "然則曷爲不言晉敗之？",
                    "zhushu": "据侵柳、圍郊言晉。"
                },
                {
                    "paragraph": "王者無敵，莫敢當也。",
                    "zhushu": "正其義，使若王自敗于貿戎，莫敢當敵敗之也。不日月者深正之，使若不戰。"
                },
                {
                    "paragraph": "○冬十月。",
                    "zhushu": "",
                    "type": 2
                },
                {
                    "paragraph": "二年，春，齊侯伐我北鄙。○夏四月丙戍，衛孫良夫帥師及齊師戰于新築，衛師敗績。",
                    "zhushu": "〇築，音竹。"
                },
                {
                    "paragraph": "○六月癸酉，季孫行父、臧孫許、叔孫僑如、公孫嬰齊帥師，㑹晉卻克、衛孫良夫、曹公子手，及齊侯戰于鞌，齊師敗績。曹無大夫，公子手何以書？",
                    "zhushu": "据羈無氏。〇公子手，一本作“午”，左氏作“首”。鞌，音安。"
                },
                {
                    "paragraph": "憂内也。",
                    "zhushu": "春秋託王于魯，因假以見王法，明諸侯有能從王者征伐不義，克勝有功，當襃之，故與大夫。大夫敵君不貶者，隨從王者，大夫得敵諸侯也。不從内言敗之者，君子不掩人之功，故從外言戰也。魯舉四大夫，不舉重者，惡内多虚，國家悉出用兵，重録内也。○以見，賢徧反，年末注同。惡，烏路反。"
                },
                {
                    "paragraph": "○秋七月，齊侯使國佐如師。己酉，及國佐盟于𡊮婁。君不使乎大夫，此其行使乎大夫何？",
                    "zhushu": "据髙子來盟，魯無君，不稱使。不從王者大夫稱使者，實晉卻克爲主。經先晉，傳舉卻克是也。〇不使，所吏反，下及注“使乎大夫”同。"
                },
                {
                    "paragraph": "佚獲也。",
                    "zhushu": "佚獲者，已獲而逃亡也。當絶賤，使與大夫敵體以起之。君獲不言師敗績，等起不去師敗績者，辟内敗文。○佚獲，音逸，下同，一本作“失”。去，起吕反。"
                },
                {
                    "paragraph": "其佚獲奈何？師還齊侯，",
                    "zhushu": "還，繞。○還，音環，注同。"
                },
                {
                    "paragraph": "晉卻克投㦸逡巡，再拜稽首馬前。逢丑父者，頃公之車右也，",
                    "zhushu": "人君驂乗有車，古有御者。〇逡，七巡反。頃，音傾。乗，繩證反。"
                },
                {
                    "paragraph": "面目與頃公相似，衣服與頃公相似，",
                    "zhushu": "禮，皮弁以征，故言衣服相似。頃公有負晉、魯之心，故特選丑父備急，欲以自代。"
                },
                {
                    "paragraph": "代頃公當左，",
                    "zhushu": "升車象陽，陽道尚左，故人君居左，臣居右。〇尚，時亮反。"
                },
                {
                    "paragraph": "使頃公取飲。頃公操飲而至，",
                    "zhushu": "不知頃公將欲堅敵意邪？勢未得去邪？○公操，七刀反，持也。"
                },
                {
                    "paragraph": "曰：“革取清者。”",
                    "zhushu": "革，更也。軍中人多，水泉濁，欲使逺取清者，因亡去。"
                },
                {
                    "paragraph": "頃公用是佚而不反。",
                    "zhushu": "不書獲者，内大惡諱。"
                },
                {
                    "paragraph": "逢丑父曰：“吾賴社稷之神靈，吾君已免矣。”卻克曰：“欺三軍者，其法奈何？”",
                    "zhushu": "顧問執法者。"
                },
                {
                    "paragraph": "曰：“法斮。”",
                    "zhushu": "斮，斬。〇斮，莊略反，又仕略反，斬也。"
                },
                {
                    "paragraph": "於是斮逢丑父。",
                    "zhushu": "丑父死君，不賢之者，經有使乎大夫，於王法頃公當絶。如賢丑父，是賞人之臣，絶其君也。若以丑父故不絶頃公，是開諸侯戰不能死難也。如以衰丗無絶頃公者，自齊所當善爾，非王法所當貴。○難，乃旦反。"
                },
                {
                    "paragraph": "己酉，及齊國佐盟于𡊮婁。曷爲不盟于師而盟于𡊮婁？",
                    "zhushu": "据國佐如師。"
                },
                {
                    "paragraph": "前此者，晉卻克與臧孫許同時而聘于齊。",
                    "zhushu": "不書，恥之。"
                },
                {
                    "paragraph": "蕭同姪子者，齊君之母也，",
                    "zhushu": "蕭同，國名。姪子者，蕭同君姪娣之子，嫁於齊，生頃公。〇姪，大結反，又丈乙反。"
                },
                {
                    "paragraph": "踊于棓而窺客，",
                    "zhushu": "踊，上也。凡無髙下有絶，加躡板曰棓，齊人語。〇踊，音勇，上也。棓，普口反，又歩侯反，髙下有絶，加躡板曰棓。而闚，去規反，本又作“窺”。上，時掌反。躡，女輙反。"
                },
                {
                    "paragraph": "則客或跛或眇。於是使跛者迓跛者，使𦕈者迓𦕈者。",
                    "zhushu": "迓，迎。卿主迎者也。聘禮：“賔至，大夫率至于館，卿致館，宰夫朝服致飱腍，厥明訝于館。”〇跛，布可反。𦕈，亡小反。迓，本又作“訝”，五嫁反，迎也。飱，音孫。腍，而審反。"
                },
                {
                    "paragraph": "二大夫出，相與踦閭而語，",
                    "zhushu": "閭，當道門。閉一扇，開一扇，一人在外，一人在内，曰踦閭。將别，恨爲齊所侮戲，謀伐之，而不欲使人聽之。○踦閭，居𠋣反，踦足也，又音於綺反，又初義反。何云：閉一扇，開一扇，一人在外，一人在内，曰踦閭。"
                },
                {
                    "paragraph": "移日然後相去。齊人皆曰：“患之起，必自此始。”",
                    "zhushu": "知必爲國家憂。明芻蕘之言不可廢，具起頃公不覺寤。○芻，初俱反。蕘，如遥反。"
                },
                {
                    "paragraph": "二大夫歸，相與率師爲鞌之戰，齊師大敗。齊侯使國佐如師。",
                    "zhushu": "恠師勝猶不解，往問之。"
                },
                {
                    "paragraph": "卻克曰：“與我紀侯之甗，",
                    "zhushu": "齊襄公滅紀所得甗邑，其土肥饒，欲得之。或說：甗，玉甑。○甗，音言，又魚輦反，又音彦，邑也。"
                },
                {
                    "paragraph": "反魯、衛之侵地，使耕者東畒，",
                    "zhushu": "使耕者東西如晉地。"
                },
                {
                    "paragraph": "且以蕭同姪子爲質，",
                    "zhushu": "見侮戲本由蕭同姪子。〇爲質，音致，下注及下同。"
                },
                {
                    "paragraph": "則吾舎子矣。”國佐曰：“與我紀侯之甗，請諾。反魯、衛之侵地，請諾。使耕者東畒，是則土齊也。",
                    "zhushu": "則晉悉以齊爲土地，是不可行。"
                },
                {
                    "paragraph": "蕭同姪子者，齊君之母也，齊君之母，猶晉君之母也，不可。",
                    "zhushu": "言至尊不可爲質。"
                },
                {
                    "paragraph": "請戰。",
                    "zhushu": "如欲使耕者東西畒質齊君之母，當請戰。"
                },
                {
                    "paragraph": "壹戰不勝，請再。再戰不勝，請三。",
                    "zhushu": "言齊雖敗，尚可三戰。"
                },
                {
                    "paragraph": "三戰不勝，則齊國盡子之有也，何必以蕭同姪子爲質？”揖而去之。卻克䀢魯、衛之使，使以其辭而爲之請，",
                    "zhushu": "卻克恥傷其威，故使魯、衛大夫以國佐辭，爲國佐請。〇眣，音舜，又丑乙反，又逹結反。之使，所吏反。爲之，于僞反，注皆同。"
                },
                {
                    "paragraph": "然後許之，逮于𡊮婁，而與之盟。",
                    "zhushu": "逮，及也。追及國佐于𡊮婁也。傳極道此者，本禍所由生，因録國佐受命不受辭，義可拒則拒，可許則許，一言使四國大夫汲汲追與之盟。"
                },
                {
                    "paragraph": "○八月，壬午，宋公鮑卒。",
                    "zhushu": "〇鮑，白卯反。"
                },
                {
                    "paragraph": "○庚寅，衛侯遫卒。",
                    "zhushu": "○遫，音速。"
                },
                {
                    "paragraph": "〇取汶陽田。汶陽田者何？鞌之賂也。",
                    "zhushu": "以國佐言，反魯、衛之侵地，請諾。本所侵地非一，揔繫汶陽者，省文也。不言取之齊者，恥内乘勝脅齊求賂得邑，故諱使若非齊邑。〇汶，音問。"
                },
                {
                    "paragraph": "○冬，楚師、鄭師侵衛。〇十有一月，公㑹楚公子嬰齊于蜀。〇丙申，公及楚人、秦人、宋人、陳人、衛人、鄭人、齊人、曹人、邾婁人、薛人、鄫人盟于蜀。此楚公子嬰齊也，其稱人何？",
                    "zhushu": "据㑹而盟一處，知一人也。〇處，昌慮反。"
                },
                {
                    "paragraph": "得壹貶焉爾。",
                    "zhushu": "得一貶者，獨此一事得具見其惡，故貶之爾。不然，則當没公也。如齊髙傒矣。不没公者，明不主爲公故也。上㑹不序諸侯大夫者，嬰齊，楚專政驕蹇臣也，數道其君率諸侯侵中國，故獨先舉於上，乃貶之，明本在嬰齊，當先誅其本，乃及其末。〇數道，所角反，下音導。",
                    "type": 2
                },
                {
                    "paragraph": "三年，春，王正月，公㑹晉侯、宋公、衛侯、曹伯伐鄭。〇辛亥，葬衛繆公。",
                    "zhushu": "〇繆，音穆。"
                },
                {
                    "paragraph": "○二月，公至自伐鄭。〇甲子，新宫災，三日哭。新宮者何？宣公之宮也。",
                    "zhushu": "以無新宫，知宣公之宫廟。"
                },
                {
                    "paragraph": "宣宫則曷爲謂之新宮？不忍言也。",
                    "zhushu": "親之精神所依而災，孝子隱痛，不忍正言也。謂之新言者，因新入宫，易其西北角，示昭穆相繼代，有所改更也。"
                },
                {
                    "paragraph": "其言三日哭何？",
                    "zhushu": "据桓、僖宫災，不言三日哭。"
                },
                {
                    "paragraph": "廟災三日哭，禮也。",
                    "zhushu": "善得禮，痛傷鬼神無所依歸，故君臣素縞哭之。〇縞，古老反。"
                },
                {
                    "paragraph": "新宫災，何以書？記災也。",
                    "zhushu": "此象宣公篡立，當誅絶，不宜列昭穆。成公㓜少，臣威大重，結怨彊齊，將不得乆承宗廟之應。〇㓜少，詩召反，下同。大重，音泰，一音他賀反。"
                },
                {
                    "paragraph": "○乙亥，葬宋文公。○夏，公如晉。○鄭公子去疾率師伐許。",
                    "zhushu": "○去，起吕反。"
                },
                {
                    "paragraph": "○公至自晉。○秋，叔孫僑如率師圍𣗥。𣗥者何？汶陽之不服邑也。",
                    "zhushu": "𣗥民初未服於魯。"
                },
                {
                    "paragraph": "其言圍之何？",
                    "zhushu": "据國内兵不舉。"
                },
                {
                    "paragraph": "不聽也。",
                    "zhushu": "不聽者，叛也。不言叛者，爲内諱，故書圍以起之。不先以文德來之，而便以兵圍之，當與圍外邑同罪。故言圍也。得曰取，不得曰圍。○爲，于僞反。"
                },
                {
                    "paragraph": "○大雩。",
                    "zhushu": "成公㓜少，大臣秉政，變亂政教。先是作丘甲，爲鞌之戰，伐鄭圍𣗥，不恤民之所生。"
                },
                {
                    "paragraph": "○晉卻克、衛孫良夫伐將咎如。",
                    "zhushu": "○將咎如，咎，音古刀反，左氏作“廧咎如”。"
                },
                {
                    "paragraph": "○冬，十有一月，晉侯使荀庚來聘。〇衛侯使孫良夫來聘。〇丙午，及荀庚盟。○丁未，及孫良夫盟。此聘也，其言盟何？",
                    "zhushu": "据不舉重，嫌生事，故此以輕間重也。"
                },
                {
                    "paragraph": "聘而言盟者，尋舊盟也。",
                    "zhushu": "尋，猶尋繹也。以不舉重，連聘而言之，知尋繹舊故約誓也。書者，惡之。詩曰：“君子屢盟，亂是用長。”二國旣脩禮相聘，不能相親信，反復相疑，故舉聘以非之。〇繹，音亦。惡之，烏路反，下同。屢，力住反。用長，丁文反。反復，扶又反。"
                },
                {
                    "paragraph": "〇鄭伐許。",
                    "zhushu": "謂之鄭者，惡鄭襄公與楚同心，數侵伐諸夏。自此之後，中國盟㑹無已，兵革數起，夷狄比周爲黨，故夷狄之。〇數侵，所角反，下同。比，毗志反。",
                    "type": 2
                },
                {
                    "paragraph": "四年，春，宋公使華元來聘。○三月壬申，鄭伯堅卒。",
                    "zhushu": "〇伯臤，苦刃反，本或作“堅”。"
                },
                {
                    "paragraph": "○𣏌伯來朝。〇夏四月甲寅，臧孫許卒。〇公如晉。葬鄭襄公。〇秋，公至自晉。○冬，城運。〇鄭伯伐許。",
                    "zhushu": "未踰年君稱伯者，時樂成君位，親自伐許，故如其意，以著其惡。",
                    "type": 2
                },
                {
                    "paragraph": "五年，春，王正月，𣏌叔姫來歸。",
                    "zhushu": "始歸不書，與郯伯姫同。"
                },
                {
                    "paragraph": "〇仲孫蔑如宋。○夏，叔孫僑如㑹晉荀秀于榖。",
                    "zhushu": "〇荀秀，左氏作“荀首。"
                },
                {
                    "paragraph": "○梁山崩。梁山者何？河上之山也。梁山崩，何以書？記異也。何異爾？大也。何大爾？梁山崩，壅河三日不㳅。",
                    "zhushu": "故不日以起之。不書壅，何者？舉崩大爲重。〇壅，於勇反。㳅，音流。"
                },
                {
                    "paragraph": "外異不書，此何以書？爲天下記異也。",
                    "zhushu": "山者，陽精，德澤所由生，君之象。何者？四瀆所以通道中國，與王道同。記山崩壅河者，此象諸侯失勢，王道絶，大夫擅恣，爲海内害。自是之後，六十年之中，弑君十四，亡國三十二。故湨梁之盟，徧刺天下之大夫。○爲天，于僞反。通道，音導。湨，古閴反。徧，音遍。"
                },
                {
                    "paragraph": "〇秋，大水。",
                    "zhushu": "先是，旣有丘甲、鞌、𣗥之役，又重以城鄆，民怨之所生。〇重，直用反。"
                },
                {
                    "paragraph": "○冬，十有一月，己酉，天王崩。",
                    "zhushu": "定王。"
                },
                {
                    "paragraph": "○十有二月，己丑，公㑹晉侯、齊侯、宋公、衛侯、鄭伯、曹伯、邾婁子、𣏌伯，同盟于蟲牢。",
                    "zhushu": "約備彊楚。〇蟲牢，直弓反，下力刀反。",
                    "type": 2
                },
                {
                    "paragraph": "六年，春，王正月，公至自㑹。",
                    "zhushu": "月者，前魯大夫獲齊侯，今親相見，故危之。"
                },
                {
                    "paragraph": "〇二月，辛巳，立武宮。武宮者何？武公之宮也。",
                    "zhushu": "在春秋前。"
                },
                {
                    "paragraph": "立者何？立者不宜立也。立武宮，非禮也。",
                    "zhushu": "禮，天子諸侯立五廟，受命始封之君立一廟，至於子孫，過髙祖，不得復立廟。周家祖有功，尊有德，立后稷、文、武廟，至於子孫，自髙祖已下而七廟。天子卿大夫三廟，元士二廟。諸侯之卿大夫比元士二廟，諸侯之士一廟。立武宮者，蓋時衰，多廢人事，而好求福於鬼神，故重而書之。臧孫許伐齊有功，故立武宫。〇復，扶又反。好，呼報反。"
                },
                {
                    "paragraph": "〇取鄟。鄟者何？邾婁之邑也。曷爲不繫于邾婁？諱亟也。",
                    "zhushu": "諱魯背信亟也。屬相與爲蟲牢之盟，旋取其邑，故使若非蟲牢人矣。〇鄟，市轉反，又音專。亟，去兾反，住同。背，音佩。屬，音燭。"
                },
                {
                    "paragraph": "○衛孫良夫率師侵宋。○夏六月，邾婁子來朝。○公孫嬰齊如晉。○壬申，鄭伯費卒。",
                    "zhushu": "不書葬者，爲中國諱。蟲牢之盟，約備彊楚。楚伐鄭喪，不能救，晉又侵之，故去葬，使若非伐喪。〇費，音祕。爲，于僞反。去，起吕反。"
                },
                {
                    "paragraph": "○秋，仲孫蔑、叔孫僑如率師侵宋。○楚公子嬰齊率師伐鄭。○冬，季孫行父如晉。○晉欒書率師侵鄭。",
                    "zhushu": "",
                    "type": 2
                },
                {
                    "paragraph": "七年，春，王正月，鼷䑕食郊牛角，改卜牛，鼷䑕又食其角，乃免牛。",
                    "zhushu": "鼷䑕者，䑕中之微者。角生上指，逆之象。易京房傳曰：“祭天不愼，鼷䑕食郊牛角。”書“又食”者，重録魯不覺寤，重有災也。不重言“牛”，獨重言“䑕”者，言“角”，牛可知。食牛者未必故䑕，故重言“䑕”。〇鼷，音𠔃。重有，直用反，下同。"
                },
                {
                    "paragraph": "○呉伐郯。",
                    "zhushu": "呉國見者，罕與中國交，至升平乃見，故因始見以漸進。〇郯，音談。見者，賢徧反，下同。"
                },
                {
                    "paragraph": "○夏，五月曹伯來朝。〇不郊，猶三望。○秋，楚公子嬰齊率師伐鄭。〇公㑹晉侯、齊侯、宋公、衛侯、曹伯、莒子、邾婁子、𣏌伯救鄭。八月戊辰，同盟于馬陵。公至自㑹。○呉入州來。○冬，大雩。",
                    "zhushu": "先是，公㑹諸侯救鄭，承前不恤民之所致。"
                },
                {
                    "paragraph": "○衛孫林父出奔晉。",
                    "zhushu": "",
                    "type": 2
                },
                {
                    "paragraph": "八年，春，晉侯使韓穿來言汶陽之田，歸之于齊。來言者何？内辭也，脅我使我歸之也。",
                    "zhushu": "以此經加“之”，知見使。即聞晉語，自歸之，但當言歸。"
                },
                {
                    "paragraph": "曷爲使我歸之？",
                    "zhushu": "据本魯邑。"
                },
                {
                    "paragraph": "鞌之戰，齊師大敗。齊侯歸，弔死視疾，七年不飲酒、不食肉。晉侯聞之曰：“嘻！奈何使人之君七年不飲酒、不食肉？請皆反其所取侵地。”",
                    "zhushu": "晉侯聞齊侯侮過自責，髙其義，畏其德，使諸侯還鞌之所喪邑。魯見使卑有恥，故諱。不言使者，因兩爲其義，諸侯不得相奪土地。晉適可來議語之，魯宜聞義自歸之爾，不得使也。主書者，善晉之義齊。〇嘻，許其反。喪，息浪反。語，魚據反。"
                },
                {
                    "paragraph": "○晉欒書帥師侵蔡。公孫嬰齊如莒。〇宋公使華元來聘。○夏，宋公使公孫壽來納幣。納幣不書，此何以書？",
                    "zhushu": "据紀履綸來逆女，不書納幣。〇緰，音須。"
                },
                {
                    "paragraph": "録伯姫也。",
                    "zhushu": "伯姫守節，逮火而死，賢，故詳録其禮，所以殊於衆女。"
                },
                {
                    "paragraph": "○晉殺其大夫趙同、趙括。",
                    "zhushu": "○括，古活反。"
                },
                {
                    "paragraph": "○秋七月，天子使召伯來錫公命。其稱天子何？",
                    "zhushu": "据天王使毛伯來錫文公命，不稱天子。"
                },
                {
                    "paragraph": "元年春，王正月，正也，",
                    "zhushu": "正者，文不變也。"
                },
                {
                    "paragraph": "其餘皆通矣。",
                    "zhushu": "其餘謂不繫于元年者，或言王，或言天王，或言天子，皆相通矣，以見刺譏是非也。王者，號也。德合元者稱皇，孔子曰：“皇象元道遥術，無文字，德明謚。”德合天者稱帝，河佫受瑞可放。仁義合者稱王。符瑞應，天下歸往。天子者，爵稱也。聖人受命，皆天所生，故謂之天子。此錫命稱天子者，爲王者長愛㓜少之義，欲進勉㓜君，當勞來與賢師良。傳“如父教子”，不當賜也。月者，例也，爲魯喜録之。○見，賢徧反。應，應對之應。爵稱，尺證反。爲王，于僞反，下“爲魯”“爲下”同。少，詩召反。勞來，力報反，下力代反。"
                },
                {
                    "paragraph": "○冬十月，癸卯，𣏌叔姫卒。",
                    "zhushu": "棄而曰卒者，爲下脅𣏌歸其喪張本文，使若尚爲𣏌夫人。"
                },
                {
                    "paragraph": "○晉侯使士燮來聘。〇叔孫僑如㑹晉士燮、齊人、邾婁人伐郯。○衛人來媵。媵不書，此何以書？",
                    "zhushu": "据逆文不書媵也。言來媵者，禮，君不求媵，諸侯自媵夫人。○來媵，以證反，又䋲證反。"
                },
                {
                    "paragraph": "録伯姫也。",
                    "zhushu": "伯姫以賢聞諸侯，諸侯爭欲媵之，故善而詳録之。媵例時。",
                    "type": 2
                },
                {
                    "paragraph": "九年，春，王正月，𣏌伯來逆叔姫之喪以歸。𣏌伯曷爲來逆叔姫之喪以歸？",
                    "zhushu": "据已棄也。"
                },
                {
                    "paragraph": "内辭也，脅而歸之也。",
                    "zhushu": "言已歸者，與忿怒執人同辭，而不得專其本意，知其爲脅也。已棄而脅歸其喪，悖義。恥深惡重，故使若𣏌伯自來逆之。〇悖，布内反。"
                },
                {
                    "paragraph": "〇公㑹晉侯、齊侯、宋公、衛侯、鄭伯、曹伯、莒子、𣏌伯，同盟于蒲。",
                    "zhushu": "不日者，已得鄭盟，當以備楚，而不以罪執之，旋使禽叛楚，緣𨻶潰莒，不能救，禍由中國無信，故諱爲信辭，使若莒潰。非盟失信，所以甚中國，因與下潰日相起。"
                },
                {
                    "paragraph": "公至自㑹。○二月，伯姫歸于宋。〇夏，季孫行父如宋致女。未有言致女者，此其言致女何？録伯姫也。",
                    "zhushu": "古者婦人三月而後廟見，稱“婦”，擇日而祭於禰，成婦之義也。父母使大夫操禮而致之。必三月者，取一時足以别貞信，貞信著，然後成婦禮。書者，與上納幣同義，所以彰其絜，且爲父母安榮之。言女者，謙不敢自成禮。婦人未廟見而死，歸葬於女氏之黨。〇廟見，賢徧反，下同。操，七刀反。别，彼列反。且爲，于僞反。"
                },
                {
                    "paragraph": "○晉人來媵。媵不書，此何以書？録伯姫也。",
                    "zhushu": "義與上同。復發傳者，樂道人之善。〇復，扶又反。"
                },
                {
                    "paragraph": "○秋七月，丙子，齊侯無野卒。〇晉人執鄭伯。晉欒書帥師伐鄭。○冬十有一月，葬齊頃公。楚公子嬰齊帥師伐莒。庚申，莒潰。",
                    "zhushu": "日者，錄責中國無信，同盟不能相救，至爲夷狄所潰。〇潰，户内反。"
                },
                {
                    "paragraph": "○楚人入運。〇秦人、白狄伐晉。○鄭人圍許。○城中城。十年春，衛侯之弟黒背率師侵鄭。○夏，四月，五卜郊，不從，乃不郊。其言“乃不郊”何？",
                    "zhushu": "据上不郊，不言乃。僖公不從，言免牲也。"
                },
                {
                    "paragraph": "不免牲，故言“乃不郊”也。",
                    "zhushu": "不免牲，當坐盗天牲，失事天之道，故諱，使若重難不得郊。○難，乃旦反。"
                },
                {
                    "paragraph": "〇五月，公㑹晉侯、齊侯、宋公、衛侯、曹伯伐鄭。",
                    "zhushu": "不致者，成公數卜郊不從，怨懟，故不免牲。不但不免牲而已，故奪臣子辭以起之。○數，所角反。懟，直𩔖反。"
                },
                {
                    "paragraph": "○齊人來媵。媵不書，此何以書？録伯姫也。三國來媵，非禮也。曷爲皆以録伯姫之辭言之？婦人以衆多爲侈也。",
                    "zhushu": "侈，大也。朝廷侈於妬上，婦人侈於妬下。伯姫以至賢爲三國所爭媵，故侈大其能容之。唯天子娶十二女。〇侈，昌氏反，大也。妬，丁故反。取十，七住反，本或作“娶”。"
                },
                {
                    "paragraph": "○丙午，晉侯獳卒。",
                    "zhushu": "不書葬者，殺大夫趙同等。○獳，乃侯反。"
                },
                {
                    "paragraph": "○秋七月，○公如晉。",
                    "zhushu": "如晉者，冬也。去冬者，惡成公前旣怨懟不免牲，今復如晉，過郊乃反，遂怨懟，無事天之意，當絶之。〇去，起吕反。惡，烏路反。復，扶又反。",
                    "type": 2
                },
                {
                    "paragraph": "十有一年，春，王三月，公至自晉。○晉侯使卻州來聘。",
                    "zhushu": "○卻州，本亦作“犨”，尺由反。"
                },
                {
                    "paragraph": "己丑，及卻州盟。〇夏，季孫行父如晉。○秋，叔孫僑如如齊。○冬，十月。",
                    "zhushu": "",
                    "type": 2
                },
                {
                    "paragraph": "十有二年，春，周公出奔晉。周公者何？天子之三公也。王者無外，此其言出何？自其私土而出也。",
                    "zhushu": "私土者，謂其國也。此起諸侯入爲天子三公也。周公驕蹇，不事天子，出居私土，不聽京師之政，天子召之而出走，明當并絶其國，故以出國録也。不月者，小國也。"
                },
                {
                    "paragraph": "〇夏，公㑹晉侯、衛侯于沙澤。",
                    "zhushu": "〇沙澤，素禾反，又如字，二傳作“瑣澤”，定七年同。"
                },
                {
                    "paragraph": "〇秋，晉人敗狄于交剛。○冬，十月。",
                    "zhushu": "",
                    "type": 2
                },
                {
                    "paragraph": "十有三年，春，晉侯使卻錡來乞師。",
                    "zhushu": "〇卻錡，魚綺反。"
                },
                {
                    "paragraph": "○三月，公如京師。",
                    "zhushu": "月者，善公尊天子。"
                },
                {
                    "paragraph": "○夏五月，公自京師，遂㑹晉侯、齊侯、宋公、衛侯、鄭伯、曹伯、邾婁人、滕人伐秦。其言“自京師”何？",
                    "zhushu": "据僖公二十八年諸侯遂圍許，不言自王所。"
                },
                {
                    "paragraph": "公鑿行也。",
                    "zhushu": "以起公鑿行也。鑿，猶更造之意。〇鑿，在洛反，造意也。"
                },
                {
                    "paragraph": "公鑿行奈何？不敢過天子也。",
                    "zhushu": "時本欲直伐秦，塗過京師，不敢過天子而不朝，復生事，脩朝禮而後行，故起時善而襃成其意，使若故朝然後生事也。間無事，復出公者，善公鑿行。〇復出，扶又反。"
                },
                {
                    "paragraph": "○曹伯廬卒于師。",
                    "zhushu": "○廬，力呉反，本亦作“盧”。"
                },
                {
                    "paragraph": "○秋七月，公至自伐秦。",
                    "zhushu": "月者，危公㓜而逺用兵。"
                },
                {
                    "paragraph": "○冬，葬曹宣公。",
                    "zhushu": "",
                    "type": 2
                },
                {
                    "paragraph": "十有四年，春，王正月，莒子朱卒。",
                    "zhushu": "莒大于邾婁，至此乃卒者，庶其見殺不得卒。至此始卒，又不得日。"
                },
                {
                    "paragraph": "○夏，衛孫林父自晉歸于衛。○秋，叔孫僑如如齊逆女。",
                    "zhushu": "凡娶，早晚皆不譏者，從紀履緰一譏而已。〇凡取，本又作“娶”。"
                },
                {
                    "paragraph": "○鄭公子喜率師伐許。○九月，僑如以夫人婦姜氏至自齊。○冬十月，庚寅，衛侯臧卒。○秦伯卒。",
                    "zhushu": "",
                    "type": 2
                },
                {
                    "paragraph": "十有五年，春，王二月，葬衛定公。○三月乙巳，仲嬰齊卒。仲嬰齊者何？",
                    "zhushu": "疑仲遂後，故問之。"
                },
                {
                    "paragraph": "公孫嬰齊也。",
                    "zhushu": "未見於經，爲公孫嬰齊，今爲大夫死，見於經，爲仲嬰齊。〇未見，賢徧反，下同，年末及注皆同。"
                },
                {
                    "paragraph": "公孫嬰齊則曷爲謂之仲嬰齊？爲兄後也。爲兄後，則曷爲謂之仲嬰齊？",
                    "zhushu": "据本公孫。"
                },
                {
                    "paragraph": "爲人後者，爲之子也。",
                    "zhushu": "更爲公孫之子，故不得復氏公孫。○復氏，扶又反，年内同。"
                },
                {
                    "paragraph": "爲人後者爲其子，則其稱仲何？",
                    "zhushu": "据氏非一。"
                },
                {
                    "paragraph": "孫以王父字爲氏也。",
                    "zhushu": "謂諸侯子也。顧興滅繼絶，故紀族明所出。"
                },
                {
                    "paragraph": "然則嬰齊孰後？後歸父也。歸父使于晉而未反，",
                    "zhushu": "宣公十八年，自晉至檉奔齊，訖今未還。〇使于，所吏反，及下“使乎”同。"
                },
                {
                    "paragraph": "何以後之？",
                    "zhushu": "据已絶也。"
                },
                {
                    "paragraph": "叔仲惠伯，傅子赤者也。",
                    "zhushu": "叔仲者，叔彭生氏也。文家字積於叔，叔仲有長㓜，故連氏之。經云“仲”者，明春秋質家，當積於仲。惠，謚也。○長，丁丈反。"
                },
                {
                    "paragraph": "文公死，子㓜，",
                    "zhushu": "子赤㓜也。"
                },
                {
                    "paragraph": "公子遂謂叔仲惠伯曰：“君㓜，如之何？願與子慮之。”叔仲惠伯曰：“吾子相之，老夫抱之，",
                    "zhushu": "禮：大夫七十而致事。若不得謝，則必賜之几杖，行役以婦人從，適四方，乗安車，自稱曰老夫。○相之，息亮反，下同。"
                },
                {
                    "paragraph": "何㓜君之有？”公子遂知其不可與謀，退而殺叔仲惠伯，弑子赤而立宣公。",
                    "zhushu": "殺叔仲惠伯不書者，舉弑君爲重。叔仲惠伯事與荀息相𩔖，不得爲累者，有異也。叔仲惠伯直先見殺爾，不如荀息死之。〇殺子音弒。"
                },
                {
                    "paragraph": "宣公死，成公㓜，臧宣叔者，相也，",
                    "zhushu": "臧孫許。宣，謚。"
                },
                {
                    "paragraph": "君死不哭，聚諸大夫而問焉，曰：“昔者叔仲惠伯之事，孰爲之？”諸大夫皆雜然曰：“仲氏也，其然乎！”於是遣歸父之家，",
                    "zhushu": "時見君㓜，欲以防示諸大夫。〇雜，七合反，又如字。"
                },
                {
                    "paragraph": "然後哭君。歸父使乎晉，還自晉，至檉，聞君薨家遣，墠帷，哭君成踊，反命于介，自是走之齊。魯人徐傷歸父之無後也，",
                    "zhushu": "徐者，皆共之辭也。關東語。傷其先人爲惡，身見逐絶，不忿懟也。"
                },
                {
                    "paragraph": "於是使嬰齊後之也。",
                    "zhushu": "弟無後兄之義，爲亂昭穆之序，失父子之親，故不言仲孫，明不與子爲父孫"
                },
                {
                    "paragraph": "○癸丑，公㑹晉侯、衛侯、鄭伯、曹伯、宋丗子成、齊國佐、邾婁人同盟于戚。",
                    "zhushu": "○丗子戍，音恤，本或作成。"
                },
                {
                    "paragraph": "晉侯執曹伯，歸之于京師。",
                    "zhushu": "爲篡喜時。〇爲，于僞反。"
                },
                {
                    "paragraph": "公至自㑹。○夏六月，宋公固卒。",
                    "zhushu": "不日者，多取三國媵，非禮，故略之。"
                },
                {
                    "paragraph": "○楚子伐鄭。○秋八月庚辰，葬宋共公。",
                    "zhushu": "○共，音恭。"
                },
                {
                    "paragraph": "○宋華元出奔晉。○宋華元自晉歸于宋。",
                    "zhushu": "不省文，復出“宋華元者，宋公卒，子㓜，華元以憂國爲大夫山所𧮂，出奔晉。晉人理其罪，宋人反華元，誅山，故繁文大之也。言歸者，明出入無惡。"
                },
                {
                    "paragraph": "○宋殺其大夫山。",
                    "zhushu": "不氏者，見殺在華元歸後，嫌直自見殺者，故貶之，明以𧮂華元故。"
                },
                {
                    "paragraph": "○宋魚石出奔楚。",
                    "zhushu": "與山有親，恐見及也。後得言復入者，出無惡，知非君漏言，魚石不殺山。"
                },
                {
                    "paragraph": "○冬十有一月，叔孫僑如㑹晉士燮、齊髙無咎、宋華元、衛孫林父、鄭公子鰌、邾婁人，㑹呉于鍾離。曷爲殊㑹呉？",
                    "zhushu": "据楚不殊。○燮，息協反。咎，其九反。鰌，音秋。"
                },
                {
                    "paragraph": "外呉也。曷爲外也？",
                    "zhushu": "据襄五年不外之。"
                },
                {
                    "paragraph": "春秋内其國而外諸夏，内諸夏而外夷狄。",
                    "zhushu": "内其國者，假魯以爲京師也。諸夏，外土諸侯也。謂之夏者，大揔下土言之辭也。不殊楚者，楚始見所傳聞丗，尚外諸夏，未得殊也。至於所聞丗可得殊，又卓然有君子之行。呉似夷狄差醇，而適見於可殊之時，故獨殊呉。○傳，直專反。行，下孟反。差醇，初賣反，下音純。"
                },
                {
                    "paragraph": "王者欲一乎天下，曷爲以外内之辭言之？",
                    "zhushu": "据大一統。"
                },
                {
                    "paragraph": "言自近者始也。",
                    "zhushu": "明當先正京師，乃正諸夏。諸夏正，乃正夷狄，以漸治之。葉公問政於孔子，孔子曰：“近者說，逺者來。”季康子問政於孔子，孔子曰：“政者，正也。子帥而正，孰敢不正？”是也。月者，危録之。諸侯旣委任大夫，復命交接夷狄。〇葉公，舒渉反，下文同。說，音恱。"
                },
                {
                    "paragraph": "○許遷于葉。",
                    "zhushu": "",
                    "type": 2
                },
                {
                    "paragraph": "十有六年，春，王正月，雨木冰。雨木冰者何？雨而木冰也。何以書？記異也。",
                    "zhushu": "木者少陽，㓜君大臣之象。冰者疑隂，兵之𩔖也。氷脅木者，君臣將執於兵之徴也。〇少，詩召反。"
                },
                {
                    "paragraph": "○夏四月，辛未，滕子卒。",
                    "zhushu": "滕始卒於宣公，日於成公，不名。邾婁始卒於文公，日於襄公，名。俱葬於昭公，是以知滕小。"
                },
                {
                    "paragraph": "○鄭公子喜帥師侵宋。〇六月丙寅，朔，日有食之。",
                    "zhushu": "是後楚滅舒庸，晉厲公見餓殺尤重，故十七年復食。〇復，扶又反。"
                },
                {
                    "paragraph": "〇晉侯使欒黶來乞師。",
                    "zhushu": "〇欒，力官反。黶，於斬反。"
                },
                {
                    "paragraph": "〇甲午，晦。晦者何？𡨋也。何以書？記異也。",
                    "zhushu": "此王公失道，臣代其治，故隂代陽。〇冥，亡定反，又亡丁反。治，直吏反。"
                },
                {
                    "paragraph": "〇晉侯及楚子、鄭伯戰于鄢陵，楚子、鄭師敗績。敗者稱師，楚何以不稱師？",
                    "zhushu": "据宋公戰于泓，敗績稱師。〇鄢，於晚反，又於建反。泓，烏宏反。"
                },
                {
                    "paragraph": "王痍也。王痍者何？傷乎矢也。",
                    "zhushu": "時爲飛矢所中。〇痍，音夷，傷也。所中，丁仲反。"
                },
                {
                    "paragraph": "然則何以不言師敗績？",
                    "zhushu": "据王痍。"
                },
                {
                    "paragraph": "末言爾。",
                    "zhushu": "末，無也。無所取於言師敗績也。凡舉師敗績，爲重衆。今親傷人君，當𡒊傷君爲重。以言戰，又言敗績，知非詐，當䝉上日也。〇爲重，于僞反，下“爲代公”同。"
                },
                {
                    "paragraph": "〇楚殺其大夫公子側。〇秋，公㑹晉侯、齊侯、衛侯、宋華元、邾婁人于沙隨，不見公。公至自㑹。不見公者何？公不見見也。",
                    "zhushu": "不見見者，恚乞師不得，欲執之。〇恚，一睡反。"
                },
                {
                    "paragraph": "公不見見，大夫執，何以致㑹？",
                    "zhushu": "据不得意，扈之㑹，公失序，不致。"
                },
                {
                    "paragraph": "不恥也。曷爲不恥？",
                    "zhushu": "据扈之㑹，公失序。恥。"
                },
                {
                    "paragraph": "公㓜也。",
                    "zhushu": "因公㓜殺恥，爲諱辭。不書行父執者，父不見見已，重矣。"
                },
                {
                    "paragraph": "○公㑹尹子、晉侯、齊國佐、邾婁人伐鄭。〇曹伯歸自京師。執而歸者名，曹伯何以不名？而不言復歸于曹何？",
                    "zhushu": "据曹伯襄，復歸于曹。"
                },
                {
                    "paragraph": "易也。",
                    "zhushu": "易，故末言之，不復舉國名。〇易，以䜴反，注及下同。復，扶又反，下“而復”同。"
                },
                {
                    "paragraph": "其易奈何？公子喜時在内也。公子喜時在内，則何以易？",
                    "zhushu": "据本篡喜時也。〇喜時，左傳作“欣時”。"
                },
                {
                    "paragraph": "公子喜時者，仁人也，内平其國而待之，",
                    "zhushu": "和平其臣民，令專心于負芻。○令，力呈反。"
                },
                {
                    "paragraph": "外治諸京師而免之。",
                    "zhushu": "訟治于京師，解免使來歸。"
                },
                {
                    "paragraph": "其言自京師何？",
                    "zhushu": "据僖二十八年，晉人執衛侯，歸之于京師，後復歸于衛，俱天子所歸，不言自京師。不連歸問者，嫌自京師。天子有力文。言甚易，欲并問力文，與上說喜時錯。"
                },
                {
                    "paragraph": "言甚易也，舎是無難矣。",
                    "zhushu": "言歸自京師者，與内据臣子致公同文，欲言甚易也。舎此所從還，無危難矣。主所以見曹伯歸，本据喜時平國反之書，非録京師有力也。執歸書者，賢喜時爲兄所篡，終無怨心，而復深推精誠，憂免其難，非至仁莫能行之，故書起其功也。〇舎是，音捨，注同，下傳“舎臣”放此。無難，乃旦反，注同。"
                },
                {
                    "paragraph": "〇九月，晉人執季孫行父，舎之于招丘。執未有言舎之者，此其言舎之何？仁之也。曰在招丘，悕矣。",
                    "zhushu": "悕，悲也。仁之者，若曰在招丘，可悲矣。閔録之辭。〇招丘，章遥反，又上饒反，二傳作“苕丘”。悕，音希，悲也。"
                },
                {
                    "paragraph": "執未有言仁之者，此其言仁之何？代公執也。其代公執奈何？前此者，晉人來乞師而不與，",
                    "zhushu": "不書者，不與無惡。"
                },
                {
                    "paragraph": "公㑹晉侯，",
                    "zhushu": "㑹沙隨也。"
                },
                {
                    "paragraph": "將執公。季孫行父曰：“此臣之罪也。”於是執季孫行父。成公將㑹晉厲公，",
                    "zhushu": "謂上伐鄭也。言謚者，别嬰齊所請也。明言公㑹晉侯者，嬰齊所請事也，故下與嬰齊傳合同。○别，彼列反。"
                },
                {
                    "paragraph": "㑹不當期，將執公。季孫行父曰：“臣有罪，執其君；子有罪，執其父，此聽失之大者也。今此臣之罪也，舎臣之身而執臣之君，吾恐聽失之爲宗廟羞也。”於是執季孫行父。",
                    "zhushu": "善其過則稱已，美則稱君。累代公執，在危殆之地，故地言舎而月之者，痛傷忠臣不得其所。爲代公執，不稱行人者，在君側，非出使。〇出使，所吏反。"
                },
                {
                    "paragraph": "○冬十月，乙亥，叔孫僑如出奔齊。〇十有二月，乙丑，季孫行父及晉卻州盟于扈。",
                    "zhushu": "行父執釋不致者，舉公至爲重。"
                },
                {
                    "paragraph": "公至自㑹。○乙酉，刺公子偃。",
                    "zhushu": "",
                    "type": 2
                },
                {
                    "paragraph": "十有七年，春，衛北宮結率師侵鄭。〇夏，公㑹尹子、單子、晉侯、齊侯、宋公、衛侯、曹伯、邾婁人伐鄭。○六月，乙酉，同盟于柯陵。",
                    "zhushu": "〇柯，古河反。"
                },
                {
                    "paragraph": "○秋，公至自㑹。○齊髙無咎出奔莒。○九月，辛丑，用郊。用者何？用者不宜用也。九月，非所用郊也。",
                    "zhushu": "周之九月，夏之七月，天氣上升，地氣下降，又非郊時，故加用之。"
                },
                {
                    "paragraph": "然則郊曷用？郊用正月上辛。",
                    "zhushu": "魯郊博卜春三月，言正月者，因見百王正所當用也。三王之郊，一用夏正。言正月者，春秋之制也。正月者，歳首。上辛，猶始新，皆取其首先之意。日者，明用辛例，不郊則不日。〇因見，賢徧反，下同。"
                },
                {
                    "paragraph": "或曰，用然後郊。",
                    "zhushu": "或曰：用者，先有事，存后稷神名也。晉人將有事於河，必先有事於惡池。齊人將有事於泰山，必先有事於蜚林。魯人將有事於天，必先有事於泮宮。九月郊，尤悖禮，故言用，小大盡譏之。以不郊乃譏三望，知郊不得譏小也。又夕牲吿牷后稷，當在日上，不得在日下。〇惡，如字，又火呉反。池，如字，又大河反。蜚，芳尾反，又音配。泮，音判，本又作“郊”。牷，音全。"
                },
                {
                    "paragraph": "〇晉侯使荀罃來乞師。",
                    "zhushu": "〇罃，乙耕反。"
                },
                {
                    "paragraph": "〇冬，公㑹單子、晉侯、宋公、衛侯、曹伯、齊人、邾婁人伐鄭。十有一月，公至自伐鄭。",
                    "zhushu": "月者，方正下壬申，故月之。"
                },
                {
                    "paragraph": "〇壬申，公孫嬰齊卒于貍軫。非此月日也，曷爲以此月日卒之？",
                    "zhushu": "据下丁巳朔，知壬申在十月。○貍，力之反。軫，之忍反，左氏作“脤”，榖梁作“蜃”。"
                },
                {
                    "paragraph": "待君命然後卒大夫。曷爲待君命然後卒大夫？",
                    "zhushu": "据昭公出奔，卒叔孫舎。"
                },
                {
                    "paragraph": "前此者，嬰齊走之晉。",
                    "zhushu": "不書者，以爲公請除出奔之罪也。〇爲，于僞反，下文“爲公”同。"
                },
                {
                    "paragraph": "公㑹晉侯，將執公，嬰齊爲公請，公許之反爲大夫。歸，至于貍軫而卒。",
                    "zhushu": "十月壬申日。貍軫，魯地。"
                },
                {
                    "paragraph": "無君命，不敢卒大夫。",
                    "zhushu": "國人未被君命，不敢使從大夫禮。"
                },
                {
                    "paragraph": "公至，",
                    "zhushu": "十一月至是也。"
                },
                {
                    "paragraph": "曰：“吾固許之反爲大夫。”",
                    "zhushu": "許反爲大夫，即受命矣。"
                },
                {
                    "paragraph": "然後卒之。",
                    "zhushu": "善其不敢自專，故引其死日。下就公至月卒之，起其事，所以激當丗之驕臣。○激，古狄反。"
                },
                {
                    "paragraph": "○十有二月，丁巳，朔，日有食之。○邾婁子貜且卒。",
                    "zhushu": "○貜且，俱縛反，下子餘反。"
                },
                {
                    "paragraph": "○晉殺其大夫卻錡、卻州、卻至。〇楚人滅舒庸。",
                    "zhushu": "舒庸，東夷。道呉圍巢。",
                    "type": 2
                },
                {
                    "paragraph": "十有八年，春，王正月，晉殺其大夫胥童。〇庚申，晉弑其君州蒲。",
                    "zhushu": "日者，二月庚申日。上繫於正月者，起正月見幽，二月庚申日死也。厲公猥殺四大夫，臣下人人恐見及，以致此禍，故日起其事，深爲有國者戒也。"
                },
                {
                    "paragraph": "○齊殺其大夫國佐。〇公如晉。〇夏，楚子、鄭伯伐宋。○宋魚石復入于彭城。",
                    "zhushu": "不書叛者，楚爲魚石伐宋，取彭城以封之。本受于楚，非得于宋，故舉伐於上，起其意也。楚以封魚石，復本繫于宋。言復入者，不與楚專封，故從犯君録之。主書者，起其專封。〇復入，扶又反，注同。爲，于僞反，下“爲宋”同。"
                },
                {
                    "paragraph": "○公至自晉。〇晉侯使士匄來聘。",
                    "zhushu": "〇匄，古害反。"
                },
                {
                    "paragraph": "〇秋，𣏌伯來朝。○八月，邾婁子來朝。○築鹿囿。何以書？譏。何譏爾？有囿矣，又爲也。",
                    "zhushu": "刺奢泰妨民。天子囿方百里，公侯十里，伯七里，子男五里，皆取一也。〇鹿囿，音又。"
                },
                {
                    "paragraph": "〇己丑，公薨于路寢。〇冬，楚人、鄭人侵宋。〇晉侯使士彭來乞師。",
                    "zhushu": "〇士彭，二傳作“士魴”，襄十二年同。"
                },
                {
                    "paragraph": "〇十有二月，仲孫蔑㑹晉侯、宋公、衛侯、邾婁子、齊崔杼，同盟于虚朾。",
                    "zhushu": "不日者，時欲行義，爲宋誅魚石，故善而爲信辭。或喪盟略。〇杼，直呂反。虚朾，起魚反，下勑丁反。"
                },
                {
                    "paragraph": "〇丁未，葬我君成公。",
                    "zhushu": ""
                }
            ]
        },
        {
            "name": "襄公第九",
            "paragraphs": [
                {
                    "paragraph": "襄公第九",
                    "zhushu": "",
                    "type": 1
                },
                {
                    "paragraph": "元年，春，王正月，公即位。仲孫蔑㑹晉欒黶、宋華元、衛寗殖、曹人、莒人、邾婁人、滕人、薛人，圍宋彭城。宋華元曷爲與諸侯圍宋彭城？",
                    "zhushu": "据晉趙鞅以地正國，加叛文，今此無如叛文，故問之。〇殖，市力反。"
                },
                {
                    "paragraph": "爲宋誅也。",
                    "zhushu": "故華元無惡文。○爲宋，于僞反。下“爲宋”“楚爲井”注同。"
                },
                {
                    "paragraph": "其爲宋誅奈何？魚石走之楚，楚爲之伐宋，取彭城以封魚石。魚石之罪奈何？以入是爲罪也。",
                    "zhushu": "說在成十八年。書者，善諸侯爲宋誅。雖不能誅，猶有屈彊臣之𦔳。"
                },
                {
                    "paragraph": "楚已取之矣，曷爲繫之宋？",
                    "zhushu": "据莒人伐𣏌，取牟婁，後莒牟夷以牟婁來奔，不繫𣏌。"
                },
                {
                    "paragraph": "不與諸侯專封也。",
                    "zhushu": "故奪繫於宋，使若宋邑者。楚救不書者，從封内兵也。"
                },
                {
                    "paragraph": "○夏，晉韓屈帥師伐鄭。〇仲孫蔑㑹齊崔杼、曹人、邾婁人、𣏌人，次于合。",
                    "zhushu": "刺欲救宋而後不能也。知不救鄭者，時鄭背中國，不能救，不得刺。〇于合，二傳作“鄫”。背，音佩。"
                },
                {
                    "paragraph": "○秋，楚公子壬夫帥師侵宋。〇九月，辛酉，天王崩。〇邾婁子來朝。〇冬，衛侯使公孫剽來聘。",
                    "zhushu": "〇剽，匹妙反。"
                },
                {
                    "paragraph": "〇晉侯使荀罃來聘。",
                    "zhushu": "",
                    "type": 2
                },
                {
                    "paragraph": "二年，春，王正月，葬簡王。鄭師伐宋。〇夏，五月，庚寅，夫人姜氏薨。○六月，庚辰，鄭伯睔卒。",
                    "zhushu": "不書葬者，諱伐喪。○睔，古囷反。"
                },
                {
                    "paragraph": "○晉師、宋師、衛寗殖侵鄭。秋，七月，仲孫蔑㑹晉荀罃、宋華元、衛孫林父、曹人、邾婁人于戚。〇己丑，葬我小君齊姜。齊姜者何？齊姜與繆姜，則未知其爲宣夫人與？成夫人與？",
                    "zhushu": "齊姜者，宣公夫人九年。繆姜者，成公夫人也。傳家依違者，襄公服繆姜喪未踰年，親自伐鄭，有惡，故傳從内義，不正言也。○繆，音穆。人與，音餘，下同。"
                },
                {
                    "paragraph": "〇叔孫豹如宋。〇冬，仲孫蔑㑹晉荀罃、齊崔杼、宋華元、衛孫林父、曹人、邾婁人、滕人、薛人、小邾婁人于戚，遂城虎牢。虎牢者何？鄭之邑也。",
                    "zhushu": "以下戍繫鄭。"
                },
                {
                    "paragraph": "其言城之何？",
                    "zhushu": "据外城邑不書。"
                },
                {
                    "paragraph": "取之也。取之則曷爲不言取之？",
                    "zhushu": "据取牟婁。"
                },
                {
                    "paragraph": "爲中國諱也。曷爲爲中國諱？",
                    "zhushu": "据莒伐𣏌取牟婁，不爲中國諱。〇爲中，于僞反，下及注井下文“鄭爲”皆同。"
                },
                {
                    "paragraph": "諱伐喪也。曷爲不繫乎鄭？爲中國諱也。大夫無遂事，此其言遂何？歸惡乎大夫也。",
                    "zhushu": "使若大夫自生事取之者，即實遂，但當言取之。"
                },
                {
                    "paragraph": "○楚殺其大夫公子申。",
                    "zhushu": "",
                    "type": 2
                },
                {
                    "paragraph": "三年，春，楚公子嬰齊帥師伐呉。公如晉。夏，四月，壬戍，公及晉侯盟于長樗。",
                    "zhushu": "○樗，勑居反。"
                },
                {
                    "paragraph": "公至自晉。",
                    "zhushu": "盟地者，不于都也。以晉致者，上盟不于都，嫌如晉不得入，故以晉致起之。不別盟得意者，成公比失意于晉，公獨得容盟，得意亦可知。○别，彼列反。"
                },
                {
                    "paragraph": "○六月，公㑹單子、晉侯、宋公、衛侯、鄭伯、莒子、邾婁子、齊丗子光。己未，同盟于雞澤。",
                    "zhushu": "盟下日者，信在丗子光也。"
                },
                {
                    "paragraph": "陳侯使𡊮僑如㑹。其言如㑹何？",
                    "zhushu": "据曹伯襄言㑹諸侯，鄫子言㑹盟。〇僑，其驕反。"
                },
                {
                    "paragraph": "後㑹也。",
                    "zhushu": "不直言㑹盟者，時諸侯不親與𡊮僑盟，又下方殊及之。"
                },
                {
                    "paragraph": "戊寅，叔孫豹及諸侯之大夫及陳𡊮僑盟。曷爲殊及陳𡊮僑？",
                    "zhushu": "据俱諸侯之天夫也。言之大夫者，辟諸侯與大夫皆盟。"
                },
                {
                    "paragraph": "爲其與𡊮僑盟也。",
                    "zhushu": "陳、鄭，楚之與國。陳侯有慕中國之心，有疾，使大夫㑹諸侯欲附䟽，不復備責，遂與之盟，共結和親，故殊之，起主爲與𡊮僑盟也。復出陳者，喜得陳國也。不重出地，有諸侯在，臣繫君，故因上地。〇爲其，于僞反，注同。不復，扶又反，下同。重，直用反。"
                },
                {
                    "paragraph": "○秋，公至自㑹。○冬，晉荀罃帥師伐許。",
                    "zhushu": "",
                    "type": 2
                },
                {
                    "paragraph": "四年，春，王三月，己酉，陳侯午卒。〇夏，叔孫豹如晉。○秋，七月，戊子，夫人弋氏薨。",
                    "zhushu": "〇弋氏，以職反，莒女也。左氏作“姒氏”。"
                },
                {
                    "paragraph": "〇葬陳成公。〇八月，辛亥，葬我小君定弋。定弋者何？襄公之母也。",
                    "zhushu": "定弋，莒女也。襄公者，成公之妾子。○定弋，左氏作“定姒”。"
                },
                {
                    "paragraph": "○冬，公如晉。○陳人圍頓。五年，春，公至自晉。○夏，鄭伯使公子發來聘。○叔孫豹、鄫丗子巫如晉。外相如不書，此何以書？",
                    "zhushu": "据晉卻克與臧孫許同時而聘于齊，不書。○巫，丘扶反。"
                },
                {
                    "paragraph": "爲叔孫豹率而與之俱也。",
                    "zhushu": "以不殊鄫丗子，俱言如也。○爲，于僞反。"
                },
                {
                    "paragraph": "叔孫豹則曷爲率而與之俱？",
                    "zhushu": "据非内大夫。"
                },
                {
                    "paragraph": "蓋舅出也。",
                    "zhushu": "巫者，鄫前夫人襄公母姊妹之子也。俱莒外孫，故曰舅出。"
                },
                {
                    "paragraph": "莒將滅之，故相與往殆乎晉也。",
                    "zhushu": "殆，疑。疑讞于晉，齊人語。〇疑讞，魚竭反。"
                },
                {
                    "paragraph": "莒將滅之，則曷爲相與往殆乎晉？",
                    "zhushu": "据當以兵救之。"
                },
                {
                    "paragraph": "取後乎莒也。其取後乎莒奈何？莒女有爲鄫夫人者，蓋欲立其岀也。",
                    "zhushu": "時莒女嫁爲鄫後夫人，夫人無男有女，還嫁之于莒，有外孫。鄫子愛後夫人而無子，欲立其外孫。主者者善之。得爲善者，雖揚父之惡，救國之滅者可也。"
                },
                {
                    "paragraph": "○仲孫蔑、衛孫林父㑹呉于善稻。",
                    "zhushu": "不殊衛者，晉侯欲㑹呉于戚，使魯、衛先通好，見使𢌿，故不殊，蓋起所恥。○善稻，左氏作“善道”。好呼報反。"
                },
                {
                    "paragraph": "○秋，大雩。",
                    "zhushu": "先是襄公數用兵圍彭城，城虎牢，三年再㑹，四年如晉，踰年乃反。又賦歛重，恩澤不施之所致。○數，所角反。歛，力驗反。"
                },
                {
                    "paragraph": "〇楚殺其大夫公子壬夫。○公㑹晉侯、宋公、陳侯、衛侯、鄭伯、曹伯、莒子、邾婁子、滕子、薛伯、齊丗子光、呉人、鄫人于戚。呉何以稱人？",
                    "zhushu": "据上善稻之㑹不稱人。"
                },
                {
                    "paragraph": "呉、鄫人云則不辭。",
                    "zhushu": "孔子曰：“言不順則事不成。”方以呉抑鄫，國列在稱人上，不以順辭，故進呉稱人。所以抑鄫者，經書“莒人滅鄫”，又與巫訴，巫當存，惡鄫文不見。見惡必以呉者，夷狄尚知父死子繼，故以甚鄫也。等不使鄫稱國者，鄫不如夷狄，故不得與夷狄同文。○惡鄫，烏路反。不見，賢徧反。"
                },
                {
                    "paragraph": "公至自㑹。〇冬，戍陳。孰戍之？諸侯戍之。曷爲不言諸侯戍之？",
                    "zhushu": "据下救陳言諸侯。"
                },
                {
                    "paragraph": "離至不可得而序，",
                    "zhushu": "離至，離別前後至也。陳坐欲與中國，被強楚之害，中國宜雜然同心救之，乃解怠前後至，故不序，以刺中國之無信。○雜然，七合反，又如字，十年注同。解，古賣反。"
                },
                {
                    "paragraph": "故言我也。",
                    "zhushu": "言我者，以魯至時書，與魯微者同文。微者同文者，使若城楚丘，辟魯獨戍之。戍例時。"
                },
                {
                    "paragraph": "〇楚公子貞帥師伐陳。〇公㑹晉侯、宋公、衛侯、鄭伯、曹伯、莒子、邾婁子、滕子、薛伯、齊丗子光救陳。十有二月，公至自救陳。○辛未，季孫行父卒。六年，春，王三月，壬午，𣏌伯姑容卒。",
                    "zhushu": "始卒便名日書葬者，新黜，未忍便略也。"
                },
                {
                    "paragraph": "○夏，宋華弱來奔。○秋，葬𣏌桓公。○滕子來朝。○莒人滅鄫。",
                    "zhushu": "莒稱人者，莒公子，鄫外孫。稱人者，從莒無大夫也。言滅者，以異姓爲後，莒人當坐滅也。不月者，取後于莒，非兵滅。"
                },
                {
                    "paragraph": "〇冬，叔孫豹如邾婁。季孫宿如晉。○十有二月，齊侯滅萊。曷爲不言萊君出奔？",
                    "zhushu": "据譚子言奔。〇曷爲，于僞反。"
                },
                {
                    "paragraph": "國滅，君死之，正也。",
                    "zhushu": "明國當存。不書殺萊君者，舉㓕國爲重。〇重，直用反。",
                    "type": 2
                },
                {
                    "paragraph": "七年，春，郯子來朝。",
                    "zhushu": "〇郯，音談。"
                },
                {
                    "paragraph": "夏四月，三卜郊，不從，乃免牲。〇小邾婁子來朝。城費。",
                    "zhushu": "〇費，音秘。"
                },
                {
                    "paragraph": "○秋，季孫宿如衛。○八月，𧑄。",
                    "zhushu": "先是郯、小邾婁來朝，有賔主之賦，加以城費，季孫宿如衛，煩擾之應。〇𧑄，音終，一音鍾。"
                },
                {
                    "paragraph": "○冬十月，衛侯使孫林父來聘。壬戍，及孫林父盟。〇楚公子貞帥師圍陳。〇十有二月，公㑹晉侯、宋公、陳侯、衛侯、曹伯、莒子、邾婁子于鄬。",
                    "zhushu": "〇鄬，于委反，字林凡吹反。"
                },
                {
                    "paragraph": "鄭伯髠原如㑹，未見諸侯。丙戍，卒于操。操者何？鄭之邑也。諸侯卒其封内不地，此何以地？",
                    "zhushu": "据陳侯鮑卒不地。〇髠原，苦門反，左氏作“髠頑”。操，七報反，一音七南反，左氏作“鄵”。"
                },
                {
                    "paragraph": "隱之也。何隱爾？弑也。孰弑之？其大夫弑之。曷爲不言其大夫弑之？",
                    "zhushu": "据鄭公子歸生弑其君夷書○殺也，音試，下及注皆同。"
                },
                {
                    "paragraph": "爲中國諱也。曷爲爲中國諱？",
                    "zhushu": "据歸生弒君，不爲中國諱。〇爲中，于僞反，下及注皆同。"
                },
                {
                    "paragraph": "鄭伯將㑹諸侯于鄬，其大夫諫曰：“中國不足歸也，則不若與楚。”鄭伯曰：“不可。”其大夫曰：“以中國爲義，則伐我喪；",
                    "zhushu": "据城虎牢事。"
                },
                {
                    "paragraph": "以中國爲彊，則不若楚。”",
                    "zhushu": "言楚屬圍陳，不能救。〇屬，音燭。"
                },
                {
                    "paragraph": "於是弑之。",
                    "zhushu": "禍由中國無義，故深諱，使若自卒。〇旤由，音禍。"
                },
                {
                    "paragraph": "鄭伯髠原何以名？",
                    "zhushu": "据陳侯如㑹不名。"
                },
                {
                    "paragraph": "傷而反，未至乎舎而卒也。",
                    "zhushu": "舎，昨日所舎止處也。以操鄭邑，知傷而反也。未見諸侯，尚往辭，知未至舎也。云爾者，古者保辜，諸侯卒名，故於如㑹名之，明如㑹時爲大夫所傷，以傷辜死也。君親無將，見辜者，辜内當以弑君論之，辜外當以傷君論之。〇處，昌慮反。見辜，賢徧反。"
                },
                {
                    "paragraph": "未見諸侯，其言如㑹何？致其意也。",
                    "zhushu": "鄭伯欲與中國，意未逹而見弒，故養遂而致之，所以逹賢者之心。"
                },
                {
                    "paragraph": "陳侯逃歸。",
                    "zhushu": "起鄭伯欲與中國，卒逢其禍，諸侯莫有恩痛自疾之心，於是懼，然後逃歸，故書以刺中國之無義。加逃者，抑陳侯也。孔子曰：“夷狄之有君，不如諸夏之亡。”不當背也。○背，音佩。",
                    "type": 2
                },
                {
                    "paragraph": "八年，春，王正月，公如晉。",
                    "zhushu": "月者，起鄬之㑹，鄭伯以弒，陳侯逃歸，公獨脩禮於大國，得自安之道，故善録之。○以殺，音試。"
                },
                {
                    "paragraph": "○夏，葬鄭僖公。賊未討，何以書葬？爲中國諱也。",
                    "zhushu": "探順上事，使若無賊然。不月者，本實當去葬責臣子，故不足也。〇爲中，于僞反。去，起吕反。"
                },
                {
                    "paragraph": "○鄭人侵蔡，獲蔡公子燮。此侵也，其言獲何？",
                    "zhushu": "据宋師敗績，獲宋華元，戰乃言獲也。○夑，素恊反。"
                },
                {
                    "paragraph": "侵而言獲者，適得之也。",
                    "zhushu": "時適遇值其不備，獲得之易。不言取之者，封内兵不書，嫌如子糺取一人，故言獲，起有兵也。又將兵禦難，不明𠋫伺，雖不戰鬬，當坐獲。〇易，以䜴反。難，乃旦反。伺，音司，又息嗣反。"
                },
                {
                    "paragraph": "〇季孫宿㑹晉侯、鄭伯、齊人、宋人、衛人、邾婁人于邢丘。",
                    "zhushu": "〇邢，音刑。"
                },
                {
                    "paragraph": "〇公至自晉。莒人伐我東鄙。〇秋，九月，大雩。",
                    "zhushu": "由城費，公比出㑹如晉，莒人伐我，動擾不恤民之應。"
                },
                {
                    "paragraph": "〇冬，楚公子貞帥師伐鄭。〇晉侯使士匄來聘。",
                    "zhushu": "",
                    "type": 2
                },
                {
                    "paragraph": "九年，春，宋火。曷爲或言災或言火？大者曰災，小者曰火。",
                    "zhushu": "大者，謂正侵社稷、宗廟、朝廷也，下此則小矣。災者，離本辭，故可以見火。〇宋火，二傳作“宋災”。離，力智反。見，賢徧反。"
                },
                {
                    "paragraph": "然則内何以不言火？",
                    "zhushu": "据西宫災，不言火。"
                },
                {
                    "paragraph": "内不言火者，甚之也。",
                    "zhushu": "春秋以内爲天下法，動作當先自克責，故小有火，如大有災。"
                },
                {
                    "paragraph": "何以書？記災也。外災不書，此何以書？爲王者之後記災也。",
                    "zhushu": "是時周樂已毀，先聖法度浸疏逺不用之應。〇爲王，于僞反。浸，子鴆反。"
                },
                {
                    "paragraph": "○夏，季孫宿如晉。○五月，辛酉，夫人姜氏薨。○秋，八月，癸未，葬我小君繆姜。○冬，公㑹晉侯、宋公、衛侯、曹伯、莒子、邾婁子、滕子、薛伯、𣏌伯、小邾婁子、齊丗子光伐鄭。十有二月，己亥，同盟于戲。",
                    "zhushu": "事連上伐，不致者，惡公服繆姜喪未踰年，而親伐鄭，故奪臣子辭。〇戲，許宜反。惡，烏路反。"
                },
                {
                    "paragraph": "○楚子伐鄭。十年，春，公㑹晉侯、宋公、衛侯、曹伯、莒子、邾婁子、滕子、薛伯、𣏌伯、小邾婁子、齊丗子光，㑹呉于柤。",
                    "zhushu": "〇柤，莊加反。"
                },
                {
                    "paragraph": "○夏，五月，甲午，遂滅偪陽。",
                    "zhushu": "○偪，音福，又彼力反。"
                },
                {
                    "paragraph": "公至自㑹。",
                    "zhushu": "滅日者，甚惡諸侯不崇禮義以相安，反遂爲不仁，開道彊夷滅中國。中國之禍，連蔓日及，故疾録之。㓕止于取邑，例不當書。晉書致者，深諱，使若公與上㑹，不與下滅。〇惡，烏路反。道，音導。蔓，音萬。公與，音預，下同。"
                },
                {
                    "paragraph": "○楚公子貞、鄭公孫輙帥師伐宋。○晉師伐秦。○秋，莒人伐我東鄙。○公㑹晉侯、宋公、衛侯、曹伯、莒子、邾婁子、齊丗子光、滕子、薛伯、𣏌伯、小邾婁子伐鄭。〇冬，盗殺鄭公子斐、公子發。公孫輙。",
                    "zhushu": "不言其大夫者，降從盗，故與盗同文。〇斐，芳尾反，左氏作“騑”。"
                },
                {
                    "paragraph": "○戍鄭虎牢。孰戍之？諸侯戍之。曷爲不言諸侯戍之？離至不可得而序，故言我也。",
                    "zhushu": "刺諸侯旣取虎牢以爲蕃蔽，不能雜然同心安附之。〇爲蕃，方元反。"
                },
                {
                    "paragraph": "諸侯已取之矣，曷爲繫之鄭？",
                    "zhushu": "据莒牟夷以牟婁來奔，本𣏌之邑，不繫于杞。"
                },
                {
                    "paragraph": "諸侯莫之主有，故反繫之鄭。",
                    "zhushu": "諸侯本無利虎牢之心，欲共以距楚爾。無主有之者，故不當坐取邑，故反繫之鄭。見其意也。所以見之者，上諱伐䘮，不言取，今刺戍之舒緩，嫌於義反，故正之云爾。〇諸侯莫之主有，絶句。見其，賢徧反，下同。"
                },
                {
                    "paragraph": "〇楚公子貞帥師救鄭。〇公至自伐鄭。",
                    "zhushu": "",
                    "type": 2
                },
                {
                    "paragraph": "十有一年，春，王正月，作三軍。三軍者何？三卿也。",
                    "zhushu": "爲軍置三卿官也。卿、大夫爵號，大同小異，方据上卿道中下，故揔言三卿。○爲軍，于僞反，年末同。"
                },
                {
                    "paragraph": "作三軍，何以書？",
                    "zhushu": "欲問作。多書乎？作少書乎？故復全舉句以問之。〇復，扶又反。"
                },
                {
                    "paragraph": "譏。何譏爾？古者，上卿、下卿，上士、下士。",
                    "zhushu": "說古制司馬官數。古者諸侯有司徒、司空，上卿各一，下卿各二。司馬事省，上下卿各一。上士相上卿，下士相下卿，足以爲治。襄公委任彊臣，國家内亂，兵革四起，軍職不共，不推其原，乃益司馬作中卿官，踰王制，故譏之。言軍者，本以軍數置之。月者，重録之。〇省，所景反。相，上息亮反，下同。治，直吏反。共，音恭。"
                },
                {
                    "paragraph": "○夏，四月，四卜郊，不從，乃不郊。",
                    "zhushu": "成公下文不致，此致者，襄公但不免牲爾。不怨懟，無所起。○懟，直𩔖反。"
                },
                {
                    "paragraph": "〇鄭公孫舎之帥師侵宋。○公㑹晉侯、宋公、衛侯、曹伯、齊丗子光、莒子、邾婁子、滕子、薛伯、𣏌伯、小邾婁子伐鄭。○秋，七月，己未，同盟于京城北。",
                    "zhushu": "○京城北，左氏作“亳城北”。"
                },
                {
                    "paragraph": "公至自伐鄭。○楚子、鄭伯伐宋。○公㑹晉侯、宋公、衛侯、曹伯、齊丗子光、莒子、邾婁子、滕子、薛伯、𣏌伯、小邾婁子伐鄭，㑹于蕭魚。此伐鄭也，其言“㑹于蕭魚”何？",
                    "zhushu": "据伐鄭常難，今有詳録之文。〇難，乃旦反。"
                },
                {
                    "paragraph": "蓋鄭與㑹爾。",
                    "zhushu": "中國以鄭故，三年之中五起兵，至是乃服，其後無干戈之患二十餘年，故喜而詳録其會，起得鄭爲重。〇與，音預。"
                },
                {
                    "paragraph": "公至自㑹。〇楚人執鄭行人良霄。",
                    "zhushu": "〇霄，音消。"
                },
                {
                    "paragraph": "〇冬，秦人伐晉。",
                    "zhushu": "爲楚救鄭。",
                    "type": 2
                },
                {
                    "paragraph": "十有二年，春，王三月，莒人伐我東鄙，圍台。邑不言圍，此其言圍何？伐而言圍者，取邑之辭也；伐而不言圍者，非取邑之辭也。",
                    "zhushu": "外取邑有嘉惡當書。不直言取邑者，深恥中國之無信也。前九年伐得鄭，同盟于戲，楚伐鄭不救，卒爲鄭所背，中國以弱，蠻荆以強，兵革亟作。蕭魚之㑹，服鄭最難，不務長和親，復相貪犯，故諱而言圍以起之。月者，加責之。〇台，他來反，又音臺。背，音佩。亟，去兾反。難，乃旦反。長，丁丈反。"
                },
                {
                    "paragraph": "〇季孫宿帥師救台，遂入運。",
                    "zhushu": "入運者，討叛也。封内兵書者，爲遂舉。討叛惡遂者，得而不取，與不討同，故言“入”，起其事。"
                },
                {
                    "paragraph": "大夫無遂事，此其言遂何？公不得爲政爾。",
                    "zhushu": "時公微弱，政散不行，故季孫宿遂取鄆以自益其邑。"
                },
                {
                    "paragraph": "〇夏，晉侯使士彭來聘。〇秋，九月，呉子乗卒。",
                    "zhushu": "至此卒者，與中國㑹同。本在楚後，賢季子，因始卒其父，是後亦欲見其迭爲君。卒皆不日，呉逺于楚。〇迭，大結反。"
                },
                {
                    "paragraph": "○冬，楚公子貞帥師侵宋。〇公如晉。",
                    "zhushu": "",
                    "type": 2
                },
                {
                    "paragraph": "十有三年，春，公至自晉。○夏，取詩。詩者何？邾婁之邑也。曷爲不繫乎邾婁？諱亟也。",
                    "zhushu": "諱背蕭魚之㑹亟。〇取詩，二傳作“邿”。亟，去兾反，注同。背，音佩。"
                },
                {
                    "paragraph": "○秋，九月，庚辰，楚子審卒。○冬，城防。十有四年，春，王正月，季孫宿、叔老㑹晉士匄、齊人、宋人、衛人、鄭公孫囆、曹人、莒人、邾婁人、滕人、薛人、𣏌人、小邾婁人，㑹呉于向。",
                    "zhushu": "月者，危刺諸侯委任大夫，交㑹彊夷。臣日以彊，三年之後，君若贅旒然。〇囆，勑邁反，二傳作“蠆”。向，舒亮反。綴流，知銳反，又作丁恱反，一本作贅旒。"
                },
                {
                    "paragraph": "○二月乙未朔，日有食之。",
                    "zhushu": "是後衛侯爲彊臣所逐，出奔。溴梁之盟，信在大夫。"
                },
                {
                    "paragraph": "○夏四月，叔孫豹㑹晉荀偃、齊人、宋人、衛北宮結、鄭公孫囆、曹人、莒人、邾婁人、滕人、薛人、𣏌人、小邾婁人伐秦。○己未，衛侯衎出奔齊。",
                    "zhushu": "日者，爲孫氏、寗氏所逐，後寗氏復納之。出納之者同，當相起，故獨日也。不書孫、寗逐君者，舉君絶爲重。見逐，說在二十七年。〇復，扶又反。"
                },
                {
                    "paragraph": "莒人侵我東鄙。○秋，楚公子貞帥師伐呉。○冬，季孫宿㑹晉士匄、宋華閱、衛孫林父、鄭公孫囆、莒人、邾婁人于戚。",
                    "zhushu": "〇閱，音恱。",
                    "type": 2
                },
                {
                    "paragraph": "十有五年，春，宋公使向戍來聘。",
                    "zhushu": "○戍，音恤。"
                },
                {
                    "paragraph": "二月己亥，及向戍盟于劉。○劉夏逆王后于齊。劉夏者何？天子之大夫也。劉者何？邑也。其稱劉何？",
                    "zhushu": "据宰渠伯糾繫官。○劉夏，户雅反。"
                },
                {
                    "paragraph": "以邑氏也。",
                    "zhushu": "諸侯入爲天子大夫，不得氏國稱本爵，故以所受采邑氏稱子。所謂采者，不得有其土地人民，采取其租稅爾。禮記王制曰：“天子三公之田視公、侯，卿視伯，大夫視子、男，元士視附庸。”稱子者，參見義。顧爲天子大夫，亦可以見諸侯不生名，亦可以見爵，亦可以見大夫稱，傳曰天子大夫是也。不稱劉子而名者，禮，逆王后當使三公，故貶去大夫，明非禮也。〇采邑，七代反，下謂采同。租稅，子奴反，下舒銳反。見義，賢徧反，下同。大夫稱，尺證反。去，起吕反。"
                },
                {
                    "paragraph": "外逆女不書，此何以書？過我也。",
                    "zhushu": "明魯當共送迎之禮。〇過，古禾反。共，音恭。"
                },
                {
                    "paragraph": "○夏，齊侯伐我北鄙，圍成。",
                    "zhushu": "俱犯蕭魚。此不月，十二年月者，疾始可知。"
                },
                {
                    "paragraph": "公救成，至遇。其言“至遇”何？",
                    "zhushu": "据季孫宿救台，不言所至。"
                },
                {
                    "paragraph": "不敢進也。",
                    "zhushu": "兵不敵，不敢進也。不言止次，如公次于郎以刺之者，量力不責，重民也，故與至㰎同文。封内兵書者，爲不進張本。〇𢹂，户圭反，又囚兖反。爲，于僞反。"
                },
                {
                    "paragraph": "○季孫宿、叔孫豹帥師城成郛。",
                    "zhushu": "〇郛，芳夫反。"
                },
                {
                    "paragraph": "○秋八月丁巳，日有食之。",
                    "zhushu": "是後湨梁之盟，信在大夫，齊、蔡、莒、呉、衛之禍，徧滿天下。"
                },
                {
                    "paragraph": "○邾婁人伐我南鄙。○冬十有一月癸亥，晉侯周卒。",
                    "zhushu": "〇周，一本作“雕”。",
                    "type": 2
                },
                {
                    "paragraph": "十有六年，春，王正月，葬晉悼公。○三月，公㑹晉侯、宋公、衛侯、鄭伯、曹伯、莒子、邾婁子、薛伯、𣏌伯、小邾婁子于湨梁。",
                    "zhushu": "○狊，本又作“湨”，古闃反。"
                },
                {
                    "paragraph": "戊寅，大夫盟。諸侯皆在是，其言大夫盟何？",
                    "zhushu": "据葵丘之盟，諸侯皆在，有大夫，不言大夫盟。"
                },
                {
                    "paragraph": "信在大夫也。",
                    "zhushu": "故書大夫盟，不言諸侯之大夫者，起信在大夫。"
                },
                {
                    "paragraph": "何言乎信在大夫？",
                    "zhushu": "据上三年戊寅不起。"
                },
                {
                    "paragraph": "徧刺天下之大夫也。曷爲徧刺天下之大夫？",
                    "zhushu": "据戊寅不刺之。○徧刺，音遍，下及下注同。"
                },
                {
                    "paragraph": "君若贅旒然。",
                    "zhushu": "旒，旂旒。贅，繫屬之辭，若今俗名就壻爲贅壻矣。以旂旒喻者，爲下所執持東西。旒者，其數名。禮記玉藻曰：“天子旂十有二旒，諸侯九，卿大夫七，士五。”不言諸侯之大夫者，明所刺者，非但㑹上大夫，并徧刺天下之大夫。不殊内大夫者，欲一其文，見惡同也。至此所以徧刺之者，蕭魚之㑹，服鄭最難，諸侯勞倦，莫肯復出，而大夫常行，三委于臣，而君遂失權，大夫故得信在。故孔子曰：“唯器與名，不可以假人。”不重出地者，與三年雞澤大夫盟同義。○贅，章銳反，本又作“綴”，丁衛反，又丁劣反，繫屬也。旒，音留，本又作“流”，旌旗之旒。屬，音燭。見惡，賢徧反。難，乃旦反。復，扶又反。重，直用反。"
                },
                {
                    "paragraph": "晉人執莒子、邾婁子以歸。",
                    "zhushu": "録以歸者，甚惡晉。有罪無罪，皆當歸京師，不得自治之。○惡，烏路反。"
                },
                {
                    "paragraph": "〇齊侯伐我北鄙。○夏，公至自㑹。〇五月，甲子，地震。",
                    "zhushu": "是時湨梁之盟，政在臣下，其後叛臣二，弑君五，楚滅舒鳩，齊侯襲莒，乖離出奔，兵事最甚。"
                },
                {
                    "paragraph": "〇叔老㑹鄭伯、晉荀偃、衛寗殖、宋人伐許。〇秋，齊侯伐我北鄙，圍成。〇大雩。",
                    "zhushu": "先是伐許，齊侯圍成，動民之應。",
                    "type": 2
                },
                {
                    "paragraph": "○冬，叔孫豹如晉。十有七年，春，王二月，庚午，邾婁子瞷卒。",
                    "zhushu": "○瞷，音閑，或下姧反，左氏作“牼”。"
                },
                {
                    "paragraph": "○宋人伐陳。〇夏，衛石買帥師伐曹。○秋，齊侯伐我北鄙，圍洮。",
                    "zhushu": "〇洮，他刀反，左氏作“桃”。"
                },
                {
                    "paragraph": "○齊髙厚帥師伐我北鄙，圍防。〇九月，大雩。",
                    "zhushu": "比年仍見圍，不暇恤民之應。"
                },
                {
                    "paragraph": "○宋華臣出奔陳。〇冬，邾婁人伐我南鄙。十有八年，春，白狄來。白狄者何？夷狄之君也。何以不言朝？不能朝也。",
                    "zhushu": "〇言朝，直遥反，下同。"
                },
                {
                    "paragraph": "○夏，晉人執衛行人石買。○秋，齊師伐我北鄙。〇冬，十月，公㑹晉侯、宋公、衛侯、鄭伯、曹伯、莒子、邾婁子、滕子、薛伯、𣏌伯、小邾婁子，同圍齊。曹伯負芻卒于師。○楚公子午帥師伐鄭。十有九年，春，王正月，諸侯盟于祝阿。",
                    "zhushu": "下有執，不日者，善同伐齊，故襃與信辭。○祝阿，二傳作“祝柯”。"
                },
                {
                    "paragraph": "晉人執邾婁子。公至自伐齊。此同圍齊也，何以致伐？",
                    "zhushu": "据諸侯圍許致圍。"
                },
                {
                    "paragraph": "未圍齊也。",
                    "zhushu": "故致伐起。"
                },
                {
                    "paragraph": "未圍齊，則其言圍齊何？抑齊也。曷爲抑齊？",
                    "zhushu": "据侵蔡、伐楚猶不抑。"
                },
                {
                    "paragraph": "爲其亟伐也。或曰：“爲其驕蹇，使其丗子處乎諸侯之上也。”",
                    "zhushu": "以下葬略，或說是也。亟伐者，并數爾。加圍者，明當從滅、死二等，奪其爵土。○爲其，于僞反，下同。亟，去兾反，注同。憍蹇，紀橋反，本又作驕，下紀輦反。并數，必政反，下所主反，下數年同。"
                },
                {
                    "paragraph": "取邾婁田，自漷水。其言自漷水何？",
                    "zhushu": "据齊人取濟西田，不言自濟水。○漷，火虢反，徐音郭。取濟，子禮反，下同。"
                },
                {
                    "paragraph": "以漷爲竟也。何言乎以漷爲竟？",
                    "zhushu": "据取邑未甞道竟界。"
                },
                {
                    "paragraph": "漷移也。",
                    "zhushu": "魯本與邾婁以漷爲竟，漷移入邾婁界，魯隨而有之。諸侯土地本有度數，不得隨水。隨水有之，當坐取邑，故云爾。"
                },
                {
                    "paragraph": "〇季孫宿如晉。葬曹成公。○夏，衛孫林父帥師伐齊。○秋，七月，辛卯，齊侯瑗卒。",
                    "zhushu": "○瑗，于眷反，一音環，二傳作“環”。"
                },
                {
                    "paragraph": "○晉士匄帥師侵齊，至榖，聞齊侯卒，乃還。還者何？善辭也。何善爾？大其不伐喪也。此受命乎君而伐齊，則何大乎其不伐喪？",
                    "zhushu": "据公子買戍衛不卒戍，言戍衛，遂公意。"
                },
                {
                    "paragraph": "大夫以君命出，進退在大夫也。",
                    "zhushu": "禮，兵不從中御外，臨事制宜，當敵爲師，唯義所在。士匄聞齊侯卒，引師而去，恩動孝子之心，義服諸侯之君，是後兵寢數年，故起時善之。言乃者，士匄有難，重廢君命之心，故見之。言至榖者，未侵齊也。言聞者，在竟外。舉侵者張本。○難，乃旦反。見，賢徧反。"
                },
                {
                    "paragraph": "○八月，丙辰，仲孫蔑卒。○齊殺其大夫髙厚。〇鄭殺其大夫公子喜。",
                    "zhushu": "〇喜，二傳作“嘉”。"
                },
                {
                    "paragraph": "○冬，葬齊靈公。",
                    "zhushu": "不月者，抑其父，嫌子可得無過，故奪臣子恩，明光代父從政，處諸侯之上，不孝也。"
                },
                {
                    "paragraph": "○城西郛。",
                    "zhushu": "言西郛者，据都城録道東西。"
                },
                {
                    "paragraph": "○叔孫豹㑹晉士匄于柯。",
                    "zhushu": "○柯，古河反。"
                },
                {
                    "paragraph": "城武城。",
                    "zhushu": "",
                    "type": 2
                },
                {
                    "paragraph": "二十年，春，王正月，辛亥，仲孫遬㑹莒人，盟于向。",
                    "zhushu": "○遫，音速。"
                },
                {
                    "paragraph": "○夏，六月，庚申，公㑹晉侯、齊侯、宋公、衛侯、鄭伯、曹伯、莒子、邾婁子、滕子、薛伯、𣏌伯、小邾婁子，盟于澶淵。",
                    "zhushu": "○澶，市然反。"
                },
                {
                    "paragraph": "〇秋，公至自㑹。〇仲孫遬帥師伐邾婁。○蔡殺其大夫公子燮。〇蔡公子履出奔楚。〇陳侯之弟光出奔楚。",
                    "zhushu": "爲二慶所𧮂還，在二十三年。〇弟光，左氏傳作“弟黄”。"
                },
                {
                    "paragraph": "〇叔老如齊。○冬，十月，丙辰，朔，日有食之。",
                    "zhushu": "自湨梁之盟，臣恣日甚，故比年日食。"
                },
                {
                    "paragraph": "〇季孫宿如宋。",
                    "zhushu": "",
                    "type": 2
                },
                {
                    "paragraph": "二十有一年，春，王正月，公如晉。",
                    "zhushu": "月者，湨梁之盟後，中國方乖離，善公獨能與大國。"
                },
                {
                    "paragraph": "○邾婁庶其以漆、閭丘來奔。邾婁庶其者何？邾婁大夫也。邾婁無大夫，此何以書？",
                    "zhushu": "据快無氏。〇𣾰，音七。閭，力於反。快，苦夬反。"
                },
                {
                    "paragraph": "重地也。",
                    "zhushu": "惡受人叛臣邑，故重而書之。不言叛者，舉地言奔，則魯坐受，與庶其叛兩明，故省文也。○惡，烏路反。"
                },
                {
                    "paragraph": "〇夏，公至自晉。○秋，晉欒盈出奔楚。九月，庚戍，朔，日有食之。○冬，十月，庚辰，朔，日有食之。○曹伯來朝。○公㑹晉侯、齊侯、宋公、衛侯、鄭伯、曹伯、莒子、邾婁子于商任。",
                    "zhushu": "〇任，音壬。"
                },
                {
                    "paragraph": "○十有一月，庚子，孔子生。",
                    "zhushu": "時歳在己卯。○庚子孔子生，傳文上有十月庚辰，此亦十月也。一本作十一月庚子，又本無此句。",
                    "type": 2
                },
                {
                    "paragraph": "二十有二年，春，王正月，公至自㑹。",
                    "zhushu": "月者，危公前彊隨漷有邾婁地，又受其叛臣邑，而今與㑹。不於上㑹。月者，與日食同月，不得復見。○與，音預。見，賢徧反。"
                },
                {
                    "paragraph": "○夏，四月。○秋，七月，辛酉，叔老卒。〇冬，公㑹晉侯、齊侯、宋公、衛侯、鄭伯、曹伯、莒子、邾婁子、滕子、薛伯、𣏌伯、小邾婁子于沙隨。公至自㑹。○楚殺其大夫公子追舒。",
                    "zhushu": "",
                    "type": 2
                },
                {
                    "paragraph": "二十有三年，春，王二月，癸酉，朔，日有食之。○三月，己巳，𣏌伯匄卒。",
                    "zhushu": "〇匄，古害反。"
                },
                {
                    "paragraph": "〇夏，邾婁鼻我來奔。邾婁鼻我者何？邾婁大夫也。邾婁無大夫，此何以書？以近書也。",
                    "zhushu": "以奔無他義，知以治近升平書也。所傳聞丗，見治始起，外諸夏，録大略小，大國有大夫，小國略稱人。所聞之丗，内諸夏，治小如大，廪廪近升平，故小國有大夫，治之漸也。見於邾婁者，自近始也。獨舉一國者，時亂實未有大夫，治亂不失其實，故取足張法而已。○鼻我，二傳作“𢌿我”。以治，直吏反，下“見治”“治之漸”同。近升平，附近之近，丅“近升”同。傳，直專反。見治，賢徧反，下同。"
                },
                {
                    "paragraph": "○葬𣏌孝公。〇陳殺其大夫慶虎及慶寅。〇陳侯之弟光，自楚歸于陳。",
                    "zhushu": "前爲二慶所𧮂，出奔楚，楚人治其罪，陳人誅二慶及光，故言歸。宋大夫山𧮂、華元貶，此不貶者，殺二慶而光歸，𧮂光可知。〇𧮂，側䲴反。"
                },
                {
                    "paragraph": "〇晉欒盈復入于晉，入于曲沃。曲沃者何？晉之邑也。其言入于晉、入于曲沃何？",
                    "zhushu": "据當舉重。〇復入，扶又反，注同。"
                },
                {
                    "paragraph": "欒盈將入晉，晉人不納，由乎曲沃而入也。",
                    "zhushu": "欒盈本欲入晉篡大夫位，晉人不納，更入於曲沃，得其士衆以入晉國。曲沃大夫當坐，故復言入。篡大夫位例時。"
                },
                {
                    "paragraph": "〇秋，齊侯伐衛，遂伐晉。八月，叔孫豹帥師救晉，次于雍渝。曷爲先言救而後言“次”？",
                    "zhushu": "据次于聶北救邢。○渝，羊朱反，左氏作“榆”。聶，女輙反。"
                },
                {
                    "paragraph": "先通君命也。",
                    "zhushu": "惡其不遂君命而專止次，故先通君命言救。○惡，烏路反。"
                },
                {
                    "paragraph": "○己卯，仲孫遬卒。○冬，十月，乙亥，臧孫紇出奔邾婁。",
                    "zhushu": "○紇，恨發反。"
                },
                {
                    "paragraph": "○晉人殺欒盈。曷爲不言殺其大夫？",
                    "zhushu": "据篡得大夫之位。"
                },
                {
                    "paragraph": "非其大夫也。",
                    "zhushu": "明非君所置，不得爲大夫。無大夫文而殺之。稱人者，從討賊辭，大其除亂也。"
                },
                {
                    "paragraph": "○齊侯襲莒。",
                    "zhushu": "",
                    "type": 2
                },
                {
                    "paragraph": "二十有四年，春，叔孫豹如晉。〇仲孫羯帥師侵齊。",
                    "zhushu": "○仲孫偈，本又作“褐”，亦作“羯”，同居謁反。"
                },
                {
                    "paragraph": "○夏，楚子伐呉。〇秋，七月，甲子朔，日有食之旣。",
                    "zhushu": "是後楚滅舒鳩。齊崔杼、衛寗喜弑其君。"
                },
                {
                    "paragraph": "○齊崔杼帥師伐莒。○大水。",
                    "zhushu": "前此叔孫豹救晉，仲孫羯侵齊，此興師衆，民怨之所生。"
                },
                {
                    "paragraph": "八月，癸巳朔，日有食之。",
                    "zhushu": "與甲子同。"
                },
                {
                    "paragraph": "○公㑹晉侯、宋公、衛侯、鄭伯、曹伯、莒子、邾婁子、滕子、薛伯、𣏌伯、小邾婁子于陳儀。",
                    "zhushu": "○陳儀，二傳作“夷儀”，二十五年同。"
                },
                {
                    "paragraph": "〇冬，楚子、蔡侯、陳侯、許男伐鄭。〇公至自㑹。〇陳鍼宜咎出奔楚。",
                    "zhushu": "○咸，本又作“鍼”，其亷反。咎，其九反。"
                },
                {
                    "paragraph": "〇叔孫豹如京師。〇大饑。",
                    "zhushu": "有死傷曰大饑，無死傷曰饑。",
                    "type": 2
                },
                {
                    "paragraph": "二十有五年，春，齊崔杼帥師伐我北鄙。夏，五月，乙亥，齊崔杼弑其君光。公㑹晉侯、宋公、衛侯、鄭伯、曹伯、莒子、邾婁子、滕子、薛伯、𣏌伯、小邾婁子于陳儀。○六月，壬子，鄭公孫舎之帥師入陳。",
                    "zhushu": "日者，陳、鄭俱楚之與國，今鄭背楚入陳，明中國當憂，助鄭以離楚弱陳，故爲中國憂録之。○背，音佩。爲，于僞反。"
                },
                {
                    "paragraph": "〇秋，八月，己巳，諸侯同盟于重丘。",
                    "zhushu": "㑹盟再出，不舉重者，起諸侯欲誅崔杼，故詳録之。○重，直龍反。"
                },
                {
                    "paragraph": "公至自㑹。○衛侯人于陳儀。陳儀者何？衛之邑也。曷爲不言入于衛？",
                    "zhushu": "据與鄭突入櫟同。○櫟，力狄反。"
                },
                {
                    "paragraph": "諼君以弑也。",
                    "zhushu": "以先言“入”，後言“弑”也。時衛侯爲剽所篡逐，不能以義自復，詐願居是邑爲剽臣，然後候間伺便，使寗喜弒之。君子恥其所爲，故就爲臣以諼君惡之。未得國言入者，起詐篡從此始。○諼，況元反。以弒，音試，注同，後年放此。伺便，音司，下婢面反。惡，烏路反。"
                },
                {
                    "paragraph": "○楚屈建帥師滅舒鳩。",
                    "zhushu": "○屈，居勿反。"
                },
                {
                    "paragraph": "○冬，鄭公孫囆帥師伐陳。○十有二月，呉子謁伐楚，門于巢卒。門于巢卒者何？入門乎巢而卒也。入門乎巢而卒者何？入巢之門而卒也。",
                    "zhushu": "以先言“門”，後言“于巣”。呉子欲伐楚，過巢不假塗，卒暴入巢門，門者以爲欲犯巢而射殺之。君子不怨所不知，故與巣得殺之，使若呉爲自死文，所以彊守禦也。書伐者，明持兵入門，乃得殺之。〇謁，左氏作“遏”。卒暴，七忽反。射，食亦反。"
                },
                {
                    "paragraph": "呉子謁何以名？",
                    "zhushu": "据諸侯伐人不名。"
                },
                {
                    "paragraph": "傷而反，未至乎舎而卒也。",
                    "zhushu": "以名卒，間無事，知以傷辜死。還就張本。文伐名，知傷而反，卒繫巣，知未還至舎，巣不坐殺，復見辜者，辜内當以弑君論之，辜外當以傷君論之。〇復，扶又反。",
                    "type": 2
                },
                {
                    "paragraph": "二十有六年，春，王二月，辛卯，衛寗喜弑其君剽。",
                    "zhushu": "寗喜爲衛侯衎弒剽，不舉衎弑剽者，諼成于喜。〇剽，匹妙反。喜爲，于僞反。下文“爲惡”“曷爲”同。"
                },
                {
                    "paragraph": "○衛孫林父入于戚以叛。",
                    "zhushu": "衎盗國，林父未君事衎。言叛者，林父夲逐衎，衎入故叛。衎得誅之，猶定公得誅季氏，故正之云爾。"
                },
                {
                    "paragraph": "〇甲午，衛侯衎復歸于衛。此諼君以弑也，其言復歸何？",
                    "zhushu": "据齊陽生至陳乞家時，書“入于齊”，不書復歸。復歸者，入無惡文。"
                },
                {
                    "paragraph": "惡剽也。",
                    "zhushu": "主惡剽，衛侯入無惡，則剽惡明矣。○惡剽，烏路反。注及下“惡剽”“以惡”并上注“故惡”“反惡”“惡輕”“以惡”皆同。"
                },
                {
                    "paragraph": "曷爲惡剽？",
                    "zhushu": "据齊陽生不書歸，惡舎。"
                },
                {
                    "paragraph": "剽之立，於是未有說也。",
                    "zhushu": "凡篡立，皆縁親親也。剽以公孫立於是位，尤非其次，故衛人未有說。喜由此得成諼禍，故惡以爲戒也。篡重不書，反惡此者，因重不得書，故得惡䡖，亦欲以見重。○有說，音恱，注同。以見，賢徧反，下“出見”同。"
                },
                {
                    "paragraph": "然則曷爲不言剽之立？",
                    "zhushu": "据衞人立晉。"
                },
                {
                    "paragraph": "不言剽之立者，以惡衛侯也。",
                    "zhushu": "欲起衛侯失衆出奔，故不書剽立。剽立無惡，則衛侯惡明矣。日者，起寗氏復納之，故出入同文也。寗喜弒君而衛侯歸，則寗氏納之明矣。以歸出奔俱日，知出納之者同。衛侯歸而孫氏叛，孫氏本與寗氏共，逐之亦可知也。名者，起盗國。盗國明，則復歸爲惡，剽出見矣。○復納，扶又反。"
                },
                {
                    "paragraph": "〇夏，晉侯使荀呉來聘。〇公㑹晉人、鄭良霄、宋人、曹人于澶淵。秋，宋公殺其丗子痤。",
                    "zhushu": "痤有罪，故平公書“葬”。〇痤，在禾反。"
                },
                {
                    "paragraph": "○晉人執衛寗喜。此執有罪，何以不得爲伯討？",
                    "zhushu": "据寗喜弒君者，稱人而執，非伯討。"
                },
                {
                    "paragraph": "不以其罪執之也。",
                    "zhushu": "明不得以爲功，當坐執人。"
                },
                {
                    "paragraph": "○八月壬午，許男寗卒于楚。",
                    "zhushu": "○寗，乃定反。"
                },
                {
                    "paragraph": "○冬，楚子、蔡侯、陳侯伐鄭。○葬許靈公。",
                    "zhushu": "",
                    "type": 2
                },
                {
                    "paragraph": "二十有七年，春，齊侯使慶封來聘。○夏，叔孫豹㑹晉趙武、楚屈建、蔡公孫歸生、衛石惡、陳孔瑗、鄭良霄、許人、曹人于宋。",
                    "zhushu": "〇孔瑗，二傳作“孔奐”。"
                },
                {
                    "paragraph": "○衛殺其大夫寗喜。衛侯之弟鱄出奔晉。衛殺其大夫寗喜，則衛侯之弟鱄曷爲出奔晉？",
                    "zhushu": "据與射姑同。○鱄，市轉反，又音專，一音直轉反。射，音亦，又音夜。"
                },
                {
                    "paragraph": "爲殺寗喜出奔也。曷爲爲殺寗喜出奔？",
                    "zhushu": "据非同姓。〇爲殺，于僞反，下“爲殺”“爲我”“爲衛”，注“深爲”皆同。"
                },
                {
                    "paragraph": "衛寗殖與孫林父逐衛侯而立公孫剽。寗殖病將死，謂喜曰：“黜公者，非吾意也，孫氏爲之。",
                    "zhushu": "黜，猶出逐。○黜公，勑律反，下文注同。"
                },
                {
                    "paragraph": "我即死，女能固納公乎？”",
                    "zhushu": "固，猶必也。喜者，殖子。殖本與孫氏共立剽，而孫氏獨得其權，故有此言。○女，音汝。"
                },
                {
                    "paragraph": "喜曰：“諾。”寗殖死，喜立爲大夫，使人謂獻公曰：“黜公者，非寗氏也，孫氏爲之。吾欲納公，何如？”獻公曰：“子苟欲納我，吾請與子盟。”",
                    "zhushu": "盟者，欲堅固喜意。"
                },
                {
                    "paragraph": "喜曰：“無所用盟，",
                    "zhushu": "時喜見獻公多詐，欲使公子鱄保之，故辭不肯盟，曰：“臣納君，義也，無用爲盟矣。”"
                },
                {
                    "paragraph": "請使公子鱄約之。”",
                    "zhushu": "喜素信鱄，以爲鱄能保獻公。"
                },
                {
                    "paragraph": "獻公謂公子鱄曰：“寗氏將納我，吾欲與之盟，其言曰：‘無所用盟，請使公子鱄約之。’子固爲我與之約矣。”公子鱄辭曰：“夫負羈縶，",
                    "zhushu": "縶，馬絆也。○羈縶，本又作馬革，下陟立反，馬絆也。絆，音半。"
                },
                {
                    "paragraph": "執鈇鑕，從君東西南北，則是臣僕庶孽之事也。",
                    "zhushu": "僕，從者。庶孽，衆賤子，猶樹之有孽生。〇鈇，音甫，又方于反。鑕，之實反。從君，才用反，又如字，注同。孽，魚列反，又五割反，注及下同。"
                },
                {
                    "paragraph": "若夫約言爲信，則非臣僕庶孽之所敢與也。”",
                    "zhushu": "鱄見獻公多詐，不敢保。○與，音預。"
                },
                {
                    "paragraph": "獻公怒曰：“黜我者，非寗氏與孫氏，凡在爾！”",
                    "zhushu": "欲以此語迫從，令必約之。○令，力呈反。"
                },
                {
                    "paragraph": "公子鱄不得已而與之約。已約，歸至，殺寗喜。",
                    "zhushu": "獻公歸至國，背約殺寗喜。〇背約，音佩，下同。"
                },
                {
                    "paragraph": "公子鱄挈其妻子而去之，",
                    "zhushu": "慙恚不能保獻公。〇挈，苦結反。恚，一睡反。"
                },
                {
                    "paragraph": "將濟于河，𢹂其妻子",
                    "zhushu": "𢹂，猶提也。"
                },
                {
                    "paragraph": "而與之盟，",
                    "zhushu": "恐乗舟有風波之害，已意不得展，故將濟，豫與之盟。"
                },
                {
                    "paragraph": "曰：“苟有履衛地食衛粟者，昧雉彼視。”",
                    "zhushu": "昧，割也。時割雉以爲盟，猶曰視彼割雉，負此盟則如彼矣。傳極道此者，見獻公無信，刺鱄兄爲彊臣所逐，旣不能救，又移心事剽，背爲姦約。獻公雖復因喜得反，誅之，小負未爲大惡，而深以自絶，所謂守小信而忘大義，拘小介而失大忠。不爲君漏言者，即漏言，當坐殺大夫，不得以正葬。正葬，明喜有罪。〇昧，舊音刎，亡粉反，一音末，又音蔑，割也。見獻，賢徧反，下“見此”同。復，扶又反。介，音界。"
                },
                {
                    "paragraph": "○秋七月辛巳，豹及諸侯之大夫盟于宋。曷爲再言豹？",
                    "zhushu": "据盟于首。載不再出公。"
                },
                {
                    "paragraph": "殆諸侯也。",
                    "zhushu": "殆，危也。危諸侯，故再出豹。懼，録之。"
                },
                {
                    "paragraph": "曷爲殆諸侯？",
                    "zhushu": "据首載不殆。"
                },
                {
                    "paragraph": "爲衛石惡在是也，曰：“惡人之徒在是矣。”",
                    "zhushu": "衛侯衎不信，而使惡臣石惡來，故深爲諸侯危，懼其將負約爲禍原。先見此者，衎負鱄殺喜，得書葬，嫌於義絶可，欲起其小負。㑹盟再出，不舉重者，方再出豹也。石惡，惡者，下出奔是也。"
                },
                {
                    "paragraph": "〇冬，十有二月，乙亥朔，日有食之。",
                    "zhushu": "是後閽殺呉子餘祭、蔡丗子般弒其君、莒人弒其君之應。〇閽殺，音昬，下音弑，二十九年同。祭，側界反。",
                    "type": 2
                },
                {
                    "paragraph": "二十有八年，春，無冰。",
                    "zhushu": "豹、羯爲政之所致。"
                },
                {
                    "paragraph": "〇夏，衛石惡出奔晉。〇邾婁子來朝。〇秋八月，大雩。",
                    "zhushu": "公方乆如楚，先是䂊賦于民之所致。"
                },
                {
                    "paragraph": "仲孫羯如晉。〇冬，齊慶封來奔。〇十有一月，公如楚。",
                    "zhushu": "如楚皆月者，危公朝夷狄也。"
                },
                {
                    "paragraph": "○十有二月，甲寅，天王崩。",
                    "zhushu": "靈王。"
                },
                {
                    "paragraph": "○乙未，楚子昭卒。",
                    "zhushu": "乙未與甲寅相去四十二日，蓋閏月也。葬以閏數，卒不書閏者，正取朞月，明朞三年之喪，始死得以閏數，非死月不得數閏。〇閏數所主，下同。期月，居其反，作朞。",
                    "type": 2
                },
                {
                    "paragraph": "二十有九年，春，王正月，公在楚。何言乎公在楚？",
                    "zhushu": "据成十一年正月公在晉，不書。"
                },
                {
                    "paragraph": "正月，以存君也。",
                    "zhushu": "正月，歳終而復始。臣子喜其君父與歳終而復始，執贄存之，故言在。在晉不書，在楚。書者，惡襄公乆在夷狄，爲臣子危録之。〇而復，扶又反，下皆同。惡襄，烏路反，下“惡以”同。爲臣，于僞反，下“故爲”“爲季子”，傳“凡爲”同。"
                },
                {
                    "paragraph": "○夏五月，公至自楚。〇庚午，衛侯衎卒。○閽弑呉子餘祭。閽者何？門人也，",
                    "zhushu": "守門人號。"
                },
                {
                    "paragraph": "刑人也。",
                    "zhushu": "以刑爲閽。古者肉刑，墨、劓、臏、宮與大辟而五。孔子曰：“三皇設言民不違，五帝𦘕象丗順機。三王肉刑揆漸加，應丗黠巧姦僞多。”〇劓，魚器反。臏，毗忍反。辟，婢亦反。畫象，音獲。應丗，應對之應。黠，閑八反。"
                },
                {
                    "paragraph": "刑人則曷爲謂之閽？",
                    "zhushu": "据非刑人名。"
                },
                {
                    "paragraph": "刑人非其人也。",
                    "zhushu": "以刑人爲閽，非其人，故變盗言閽。"
                },
                {
                    "paragraph": "君子不近刑人，近刑人則輕死之道也。",
                    "zhushu": "刑人不自賴，而用作閽，由之出入，卒爲所殺，故以爲戒。不言其君者，公家不畜，士庶不友，放之逺地，欲去聽所之，故不繫國。不繫國，故不言其君。〇不近，附近之近，下同。"
                },
                {
                    "paragraph": "〇仲孫羯㑹晉荀盈、齊髙止、宋華定、衛丗叔齊、鄭公孫叚、曹人、莒人、邾婁人、滕人、薛人、小邾婁人城𣏌。",
                    "zhushu": "書者，𣏌時微，善能成王者後。"
                },
                {
                    "paragraph": "○晉侯使士鞅來聘，",
                    "zhushu": "〇鞅，於丈反。"
                },
                {
                    "paragraph": "○𣏌子來盟。",
                    "zhushu": "貶稱子者，微弱不能自城，危社稷宗廟，當坐。善諸侯城之。復貶者，諸侯自閔而城之，非𣏌能以善道致諸侯。"
                },
                {
                    "paragraph": "○呉子使札來聘。呉無君、無大夫，此何以有君有大夫？",
                    "zhushu": "据向之㑹稱國。○札，側八反。"
                },
                {
                    "paragraph": "賢季子也。何賢乎季子？",
                    "zhushu": "据聘不足賢，而使賢。有君、有大夫，荆人來聘是也。"
                },
                {
                    "paragraph": "讓國也。其讓國奈何？謁也，餘祭也、夷昧也，與季子同母者四。",
                    "zhushu": "與，并也。并季子四人。"
                },
                {
                    "paragraph": "季子弱而才，兄弟皆愛之，同欲立之以爲君。謁曰：“今若是迮而與季子國，",
                    "zhushu": "迮，起也，倉卒意。○迮，子各反，起也。卒，七忽反。"
                },
                {
                    "paragraph": "季子猶不受也，請無與子而與弟，弟兄迭爲君，",
                    "zhushu": "迭，猶更也。〇迭，大結反，更也。更也，音庚。"
                },
                {
                    "paragraph": "而致國乎季子。”皆曰：“諾。”故諸爲君者，皆輕死爲勇，飲食必祝",
                    "zhushu": "祝，因祭祝也。論語曰“雖䟽食菜羹𤓰祭”是也。〇祝，之又反，又之六反，注同。䟽食，音嗣。"
                },
                {
                    "paragraph": "曰：“天苟有呉國，",
                    "zhushu": "猶曰：天誠欲有呉國，當與賢弟。"
                },
                {
                    "paragraph": "尚速有悔於予身。”",
                    "zhushu": "尚，猶努力。速，疾也。悔，咎。予，我也。欲急致國于季子意。"
                },
                {
                    "paragraph": "故謁也死，餘祭也立；",
                    "zhushu": "故迭爲君。"
                },
                {
                    "paragraph": "餘祭也死，夷昧也立；夷昧也死，則國宜之季子者也，季子使而亡焉。僚者，長庶也，即之。",
                    "zhushu": "縁兄弟相繼而即位。所以不書僚篡者，縁季子之心，惡以已之是，揚兄之非，故爲之諱，所以起至而君之。〇季子使，所吏反，下同。僚者，力彫反。長庶，丁丈反，下注同。"
                },
                {
                    "paragraph": "季子使而反，至而君之爾。",
                    "zhushu": "不爲讓國者，僚已得國，無讓也。"
                },
                {
                    "paragraph": "闔廬曰：“先君之所以不與子國而與弟者，凢爲季子故也。將從先君之命與，則國宜之季子者也；如不從先君之命與，則我宜立者也。僚惡得爲君乎？”於是使專諸刺僚，",
                    "zhushu": "闔廬，謁之長子光，專諸，膳宰。僚𦒿炙魚，因進魚而刺之。○闔，户臘反。廬，力居反。命與音餘，下“命與”同。僚焉，於䖍反。本又作惡，音烏。刺僚，七賜反，又七亦反，注同。𦒿，市志反。"
                },
                {
                    "paragraph": "而致國乎季子。季子不受，曰：“爾弑吾君，吾受爾國，是吾與爾爲篡也。爾殺吾兄，吾又殺爾，是父子兄弟相殺，終身無已也。”",
                    "zhushu": "兄弟相殺者，謂闔廬爲季子殺僚。○爾殺吾君，申志反，注“殺僚”同。篡，初患反。"
                },
                {
                    "paragraph": "去之延陵，",
                    "zhushu": "延陵，呉下邑。禮，公子無去國之義，故不越竟。"
                },
                {
                    "paragraph": "終身不入呉國。",
                    "zhushu": "不入呉朝，旣不忍討闔廬，義不可留事。"
                },
                {
                    "paragraph": "故君子以其不受爲義，以其不殺爲仁。",
                    "zhushu": "故大其能去，以其不以貧賤苟止，故推二事與之。"
                },
                {
                    "paragraph": "賢季子，則呉何以有君有大夫？",
                    "zhushu": "据其本不賢其君。"
                },
                {
                    "paragraph": "以季子爲臣，則宜有君者也。",
                    "zhushu": "方以季子賢，許使有臣、有大夫，故宜有君。"
                },
                {
                    "paragraph": "札者何？呉季子之名也。春秋賢者不名，此何以名？許夷狄者，不壹而足也。",
                    "zhushu": "故降字而名。"
                },
                {
                    "paragraph": "季子者，所賢也，曷爲不足乎季子？許人臣者必使臣，許人子者必使子也。",
                    "zhushu": "縁臣子尊榮，莫不欲與君父共之。字季子，則逺其君。夷狄常例，離君父辭，故不足以隆父子之親，厚君臣之義。季子讓在殺僚後，豫於此賢之者，移諱于闔廬，不可以見讓，故復因聘起其事。○逺，于萬反。見，賢徧反。"
                },
                {
                    "paragraph": "秋九月，葬衛獻公。齊髙止出奔北燕。",
                    "zhushu": "〇燕，音烟。"
                },
                {
                    "paragraph": "○冬，仲孫羯如晉。",
                    "zhushu": "",
                    "type": 2
                },
                {
                    "paragraph": "三十年，春，王正月，楚子使薳頗來聘。",
                    "zhushu": "月者，公數如晉，希見荅，今見聘，故喜録之。○薳，于委反。頗，音皮，又音彼，一音普何反。一本作“跛”者，音同；二傳作“𨘻罷”。數，所角反。"
                },
                {
                    "paragraph": "〇夏四月，蔡丗子般弑其君固。",
                    "zhushu": "不日者，深爲中國隱痛，有子弒父之禍，故不忍言其日。○般，音班。深爲，于僞反，下“爲伯”“不爲”“爲中國”同。"
                },
                {
                    "paragraph": "○五月甲午，宋災。伯姫卒。",
                    "zhushu": "伯姫守禮，含悲極思之所生。外災例時，此日者，爲伯姫卒日。〇思，息吏反。"
                },
                {
                    "paragraph": "○天王殺其弟年夫。",
                    "zhushu": "王者得專殺，書者，惡失親親也。未三年不去王者，方惡不思慕而殺弟，不與子行也。不從直稱君者，舉重也。莒殺意恢，以失子行録。設但殺弟，不能書是也。不爲諱者，年夫有罪。〇年夫，音佞，又如字。二傳作“佞夫”。惡失，烏路反，下皆同。去，起呂反。子行，下孟反，下“子行”“其行”同。"
                },
                {
                    "paragraph": "○王子瑕奔晉。",
                    "zhushu": "稱王子者，惡天子重失親親。〇重，直用反，又直勇反。"
                },
                {
                    "paragraph": "○秋七月，叔弓如宋，葬宋共姫。外夫人不書葬，此何以書？隱之也。何隱爾？宋災，伯姫卒焉。",
                    "zhushu": "說在下也。〇共言恭。"
                },
                {
                    "paragraph": "其稱謚何？",
                    "zhushu": "据葬紀伯。姫不言謚。"
                },
                {
                    "paragraph": "賢也。何賢爾？宋災，伯姫存焉。有司復曰：“火至矣，請出。”伯姫曰：“不可。吾聞之也，婦人夜出，",
                    "zhushu": "謂有事宗廟。"
                },
                {
                    "paragraph": "不見傅母不下堂。",
                    "zhushu": "禮：后夫人必有傳母，所以輔正其行，衛其身也。選老大夫爲傳，選老大夫妻爲母。〇傅母，如字，又武𠋫反；本又作“姆”，同。"
                },
                {
                    "paragraph": "傅至矣，母未至也。”逮乎火而死。",
                    "zhushu": "故賢而録其謚。"
                },
                {
                    "paragraph": "○鄭良霄出奔許，自許入于鄭。鄭人殺良霄。〇冬十月，葬蔡景公。賊未討，何以書葬？君子辭也。",
                    "zhushu": "君子爲中國諱，使若加“弑”。月者，弒父比髠原恥尤重，故足諱辭。〇加殺，音試，下同。"
                },
                {
                    "paragraph": "〇晉人、齊人、宋人、衛人、鄭人、曹人、莒人、邾婁人、滕人、薛人、𣏌人、小邾婁人㑹于澶淵，宋災故。宋災故者何？諸侯㑹于澶淵，凡爲宋災故也。㑹未有言其所爲者，此言所爲何？録伯姫也。",
                    "zhushu": "重録伯姫之賢，爲諸侯所閔憂。○凡爲，于僞反，下及注“所爲”同。"
                },
                {
                    "paragraph": "諸侯相聚",
                    "zhushu": "聚，歛也。相聚歛財物。"
                },
                {
                    "paragraph": "而更宋之所喪，",
                    "zhushu": "更，復也。如今俗名解浣衣復之爲更衣。〇更宋，音庚，又古孟反，復也，償也。所喪，息浪反，下注同。浣，户管反。"
                },
                {
                    "paragraph": "曰：“死者不可復生，爾財復矣。”",
                    "zhushu": "復者，如故時。諸侯共償，復其所喪。〇復生，扶又反。償，常亮反。"
                },
                {
                    "paragraph": "此大事也，曷爲使微者？",
                    "zhushu": "据詳録所爲故。"
                },
                {
                    "paragraph": "卿也。卿則其稱人何？貶。曷爲貶？",
                    "zhushu": "据善事也。"
                },
                {
                    "paragraph": "卿不得憂諸侯也。",
                    "zhushu": "時雖名諸侯，使之恩實從卿發，故貶起其事，明大夫之義，得憂内不得憂外，所以抑臣道也。宋憂内，并貶者，非救危亡，禁作福也。",
                    "type": 2
                },
                {
                    "paragraph": "三十有一年，春，王正月。○夏六月，辛巳，公薨于楚宮。",
                    "zhushu": "公朝楚，好其宮，歸而作之，故名之云爾。作不書者，見者不復見。○好其，呼報反。見者，賢徧反，下同。"
                },
                {
                    "paragraph": "○秋九月，癸巳，子野卒。○己亥，仲孫羯卒。○冬，十月，滕子來㑹葬。",
                    "zhushu": "此書者，與叔服同義。"
                },
                {
                    "paragraph": "○癸酉，葬我君襄公。○十有一月，莒人弑其君密州。",
                    "zhushu": "莒子納去疾，及展立，莒子廢之。展因國人攻莒子，殺之，去疾奔齊。稱人以弒者，莒無大夫，密州爲君，惡民所賤，故稱國以弑之"
                }
            ]
        },
        {
            "name": "昭公第十",
            "paragraphs": [
                {
                    "paragraph": "昭公第十",
                    "zhushu": "",
                    "type": 1
                },
                {
                    "paragraph": "元年，春，王正月，公即位。〇叔孫豹㑹晉趙武、楚公子圍、齊國酌、宋向戍、衛石惡、陳公子招、蔡公孫歸生、鄭軒虎、許人、曹人于漷。",
                    "zhushu": "戍、惡皆與君同名。不正之者，正之當貶，貶之嫌觸大惡。方譏二名爲諱，義當正亦可知。〇國酌，二傳作國弱。招，上遥反。軒虎，軒依字，許言反，舊音罕，二傳作罕虎。漷，音郭，又音虢，左氏作虢，榖梁作郭。"
                },
                {
                    "paragraph": "此陳侯之弟招也，何以不稱弟？",
                    "zhushu": "据八年稱弟。"
                },
                {
                    "paragraph": "貶。曷爲貶？",
                    "zhushu": "据八年殺偃師猶不貶。"
                },
                {
                    "paragraph": "爲殺丗子偃師貶，曰陳侯之弟招殺陳丗子偃師。大夫相殺稱人，此其稱名氏以殺何？",
                    "zhushu": "難八年事。○爲殺，于僞反，下注爲内、爲仕皆同。難八，乃旦反，二年注同。"
                },
                {
                    "paragraph": "言將自是弑君也。",
                    "zhushu": "明其欲弑君，故令與弑君而立者同文。孔瑗弑君，本謀在招。〇令，力呈反。"
                },
                {
                    "paragraph": "今將爾，詞曷爲與親弑者同？君親無將，將而必誅焉。然則曷爲不於其弑焉貶？",
                    "zhushu": "据未弑也。"
                },
                {
                    "paragraph": "以親者弑，然後其罪惡甚。春秋不待貶絶而罪惡見者，不貶絶以見罪惡也。",
                    "zhushu": "招殺偃師是也。○見者，賢徧反，下同。"
                },
                {
                    "paragraph": "貶絶然後罪惡見者，貶絶以見罪惡也。",
                    "zhushu": "招稱公子，及楚人討夏徴舒貶，皆是也。"
                },
                {
                    "paragraph": "今招之罪已重矣，曷爲復貶乎此？",
                    "zhushu": "据棄疾不豫貶。〇復，扶又反。"
                },
                {
                    "paragraph": "著招之有罪也。何著乎招之有罪？",
                    "zhushu": "据棄疾不著。"
                },
                {
                    "paragraph": "言楚之託乎討招以滅陳也。",
                    "zhushu": "起楚託討招以滅陳意也。所以起之者，八年先言滅，後言執，託討招不明，故豫貶於此，明楚先以正罪討招，乃滅陳也。"
                },
                {
                    "paragraph": "○三月，取運。運者何？内之邑也。其言取之何？",
                    "zhushu": "据自魯之有。"
                },
                {
                    "paragraph": "不聽也。",
                    "zhushu": "不聽者，叛也。不言叛者，爲内諱，故書取以起之。不先以文德來之，而便以兵取之，當與外取邑同罪，故書取。月者，爲内喜得之。"
                },
                {
                    "paragraph": "○夏，秦伯之弟鍼出奔晉。秦無大夫，此何以書？仕諸晉也。",
                    "zhushu": "爲仕之於晉書。〇鍼，其廉反。"
                },
                {
                    "paragraph": "曷爲仕諸晉？",
                    "zhushu": "据國地足以禄之。"
                },
                {
                    "paragraph": "有千乗之國，",
                    "zhushu": "十井爲一乗。公侯封方百里，凡千乗；伯四百九十乘；子男二百五十乗。時秦侵伐自廣大，故曰千乗。〇千乗，繩證反，注同。"
                },
                {
                    "paragraph": "而不能容其母弟，故君子謂之出奔也。",
                    "zhushu": "弟賢，當任用之；不肖，當安處之。乃仕之他國，與逐之無異，故云爾。"
                },
                {
                    "paragraph": "〇六月，丁巳，邾婁子華卒。○晉荀呉帥師，敗狄于大原。此大鹵也，曷爲謂之大原？",
                    "zhushu": "据讀言大原也。〇大原，音泰，下同。鹵，力古反。"
                },
                {
                    "paragraph": "地物從中國，",
                    "zhushu": "以中國形名言之，所以曉中國，教殊俗也。"
                },
                {
                    "paragraph": "邑人名從主人。",
                    "zhushu": "邑人名，自夷狄所名也。不若地物有形名可得正，故從夷狄辭言之。"
                },
                {
                    "paragraph": "原者何？上平曰原，下平曰隰。",
                    "zhushu": "分别之者，地勢各有所生，原宜粟，隰宜麥，當教民所宜，因以制貢賦。〇隰，音習。别，彼列反。"
                },
                {
                    "paragraph": "○秋，莒去疾自齊入于莒。〇莒展出奔呉。",
                    "zhushu": "主書去疾者，重篡也。莒無大夫，書展者，起與去疾爭篡，當國出奔。言自齊者，當坐有力也。皆不氏者，當國也。不從莒無大夫去氏者，莒殺意恢稱公子，篡重，不嫌本不當氏。○去疾，起呂反。"
                },
                {
                    "paragraph": "○叔弓帥師疆運田。疆運田者何？與莒爲竟也。",
                    "zhushu": "疆，竟也。與莒是正竟界，若言城中丘。○疆運，居良反，下同。"
                },
                {
                    "paragraph": "與莒爲竟，則曷爲帥師而往？",
                    "zhushu": "据非侵伐。"
                },
                {
                    "paragraph": "畏莒也。",
                    "zhushu": "畏莒有賊臣亂子，而興師與之正竟。刺魯微弱失操，煩擾百姓。"
                },
                {
                    "paragraph": "葬邾婁悼公。〇冬，十有一月，己酉，楚子卷卒。",
                    "zhushu": "〇卷，音權，左氏作麇。"
                },
                {
                    "paragraph": "〇楚公子比出奔晉。",
                    "zhushu": "辟内難也。",
                    "type": 2
                },
                {
                    "paragraph": "二年，春，晉侯使韓起來聘。〇夏，叔弓如晉。〇秋，鄭殺其大夫公孫黒。〇冬，公如晉，至河乃復。其言至河乃復何？",
                    "zhushu": "据公如晉，次于乾侯而還，言至自乾侯，不言至乾侯乃復。"
                },
                {
                    "paragraph": "不敢進也。",
                    "zhushu": "乃，難辭也。時聞晉欲執之，不敢往。君子榮見與，恥見距，故諱使若至河，河水有難而反。○乃難，奴旦反，下有難同。"
                },
                {
                    "paragraph": "季孫宿如晉。",
                    "zhushu": "",
                    "type": 2
                },
                {
                    "paragraph": "三年，春，王正月，丁未，滕子泉卒。〇夏，叔弓如滕。○五月，葬滕成公。",
                    "zhushu": "月者，襄公上葬，諸侯莫肯加禮，獨滕子來㑹葬，故恩録之。明公當自行，不當遣大夫，失禮尤重，以責内。"
                },
                {
                    "paragraph": "〇秋，小邾婁子來朝。〇八月，大雩。",
                    "zhushu": "先是，公、季孫宿比如晉。"
                },
                {
                    "paragraph": "〇冬，大雨雹。",
                    "zhushu": "爲季氏。○雨，于付反。雹，歩角反。爲，于僞反。"
                },
                {
                    "paragraph": "〇北燕伯𣢾出奔齊。",
                    "zhushu": "名者，所見丗著治大平，責小國詳録，出奔當誅。〇治，直臾反。大，音泰。",
                    "type": 2
                },
                {
                    "paragraph": "四年，春，王正月，大雨雪。",
                    "zhushu": "爲季氏。○大雨雪，于付反，左氏作大雨雹。爲季，于僞反，下文及注爲齊誅並同。"
                },
                {
                    "paragraph": "○夏，楚子、蔡侯、陳侯、鄭伯、許男、徐子、滕子、頓子、胡子、沈子、小邾婁子、宋丗子佐、淮夷㑹于申。",
                    "zhushu": "不殊淮夷者，楚子主㑹行義，故君子不殊其𩔖，所以順楚而病中國。"
                },
                {
                    "paragraph": "楚人執徐子。〇秋，七月，楚子、蔡侯、陳侯、許男、頓子、胡子、沈子、淮夷伐呉，執齊慶封，殺之。此伐呉也，其言執齊慶封何？爲齊誅也。",
                    "zhushu": "故繫之齊。"
                },
                {
                    "paragraph": "其爲齊誅奈何？慶封走之呉，",
                    "zhushu": "以襄公二十八年奔魯，自是走之呉。不書者，以絶于齊，在魯不復爲大夫，賤，故不復録之。〇不復，扶又反，下同。"
                },
                {
                    "paragraph": "呉封之於防。",
                    "zhushu": "不書入防者，使防繫呉，嫌犯呉也。去呉，嫌齊邑也。○去，起呂反。"
                },
                {
                    "paragraph": "然則曷爲不言伐防？",
                    "zhushu": "据防已爲國。"
                },
                {
                    "paragraph": "不與諸侯專封也。",
                    "zhushu": "故奪言伐呉。"
                },
                {
                    "paragraph": "慶封之罪何？脅齊君而亂齊國也。",
                    "zhushu": "道爲齊誅意也。稱侯而執者，伯討也。月者，善義兵。"
                },
                {
                    "paragraph": "遂滅厲。",
                    "zhushu": "莊王滅蕭日，此不日者，靈王非賢，責之略。〇滅厲，如字，又音賴，左氏作賴。"
                },
                {
                    "paragraph": "○九月，取鄫。其言取之何？",
                    "zhushu": "据國言滅。"
                },
                {
                    "paragraph": "滅之也。滅之則其言取之何？内大惡，諱也。",
                    "zhushu": "因鄫上有滅文，故使若取内邑。"
                },
                {
                    "paragraph": "〇冬，十有二月，乙卯，叔孫豹卒。",
                    "zhushu": "",
                    "type": 2
                },
                {
                    "paragraph": "五年，春，王正月，舎中軍。舎中軍者何？復古也。",
                    "zhushu": "善復古也。〇舎中，音捨，下及注同。"
                },
                {
                    "paragraph": "然則曷爲不言三卿？",
                    "zhushu": "据上言作三軍，等問不言軍云卿者，上師解也。三卿因以爲難。〇爲難，乃旦反，下同。"
                },
                {
                    "paragraph": "五亦有中，三亦有中。",
                    "zhushu": "此乃解上作三軍時意。作時益中軍，不可言中軍者，五亦有中，三亦有中，不知何中也。今此据上作三軍不言中，則益三之中、舎三之中，皆可知也。弟子夲据上言作三，難下中不言三也。如師解言本益中，故下言舎中，爲其將復据下中難上不言中，故解上以解下，如此，則下不言三亦可知也。不言卿者，欲同上下文以相起。傳不足以解之者，以上解下，文當同亦可知。月者，善録之。○爲，于僞反。復，扶又反。"
                },
                {
                    "paragraph": "〇楚殺其大夫屈申。〇公如晉。○夏，莒牟夷以牟婁及防、兹來奔。莒牟夷者何？莒大夫也。莒無大夫，此何以書？重地也。其言及防茲來奔何？",
                    "zhushu": "据𣾰，閭丘不言及，髙張言及。"
                },
                {
                    "paragraph": "不以私邑累公邑也。",
                    "zhushu": "公邑，君邑也。私邑，臣邑也。累，次也。義不可使臣邑與君邑相次序，故言及以絶之。"
                },
                {
                    "paragraph": "○秋，七月，公至自晉。〇戊辰，叔弓帥師敗莒師于濆泉。濆泉者何？直泉也。直泉者何？涌泉也。",
                    "zhushu": "蓋戰而涌爲異也。不傳異者，外異不書。此象公在晉，臣下專受莒叛臣地，以興兵戰鬬，百姓悲怨歎息，氣逆之所致，故因以著戰處，欲明天之與人相報應之義。〇濆泉，扶粉反。濆泉，踊泉也。左氏作蚡泉，榖梁作賁泉。處，昌慮反。應，應對之應。"
                },
                {
                    "paragraph": "〇秦伯卒。何以不名？",
                    "zhushu": "据諸侯名。"
                },
                {
                    "paragraph": "秦者，夷也，匿嫡之名也。",
                    "zhushu": "嫡子生，不以名令于四竟，擇勇猛者而立之。○嫡之，丁歷反，注及下同。"
                },
                {
                    "paragraph": "其名何？",
                    "zhushu": "据秦伯嬰、稻名。"
                },
                {
                    "paragraph": "嫡得之也。",
                    "zhushu": "獨嬰、稻以嫡得立之。"
                },
                {
                    "paragraph": "○冬，楚子、蔡侯、陳侯、許男、頓子、沈子、徐人、越人伐呉。",
                    "zhushu": "呉未服慶封之罪故也。越稱人者，俱𦔳義兵，意進于淮夷，故加人以進之。義兵不月者，進越爲義兵明，故省文。",
                    "type": 2
                },
                {
                    "paragraph": "六年，春，王正月，𣏌伯益姑卒。",
                    "zhushu": "不日者，行微弱，故略之。上城𣏌已貶，復卒略之者，入所見丗，責小國詳，始録内行也。諸侯内行小失，不可勝書，故於終略責之，見其義。○復，扶又反。内行，下孟反，下同。勝，音升。見，賢徧反。"
                },
                {
                    "paragraph": "○葬秦景公。夏，季孫宿如晉。〇葬𣏌文公。〇宋華合比出奔衛。",
                    "zhushu": "〇比，如字，又毗志反。"
                },
                {
                    "paragraph": "〇秋，九月，大雩。",
                    "zhushu": "先是季孫宿如晉，是後叔弓與公比如楚，有豫賦之煩也。○賦歛，力驗反，或無此字。"
                },
                {
                    "paragraph": "〇楚薳頗帥師伐呉。冬，叔弓如楚。○齊侯伐北燕。",
                    "zhushu": "",
                    "type": 2
                },
                {
                    "paragraph": "七年，春，王正月，曁齊平。",
                    "zhushu": "書者，善録内也。不出主名者，君相與平，國中皆安，故以舉國體言之。月者，刺内曁曁也。時魯方結婚于呉，外慕強楚，故不汲汲于齊。○曁，其器反。"
                },
                {
                    "paragraph": "〇三月，公如楚。〇叔孫舎如齊莅盟。",
                    "zhushu": "〇叔孫舎，二傳作婼。"
                },
                {
                    "paragraph": "〇夏，四月，甲辰朔，日有食之。",
                    "zhushu": "是後楚滅陳，楚弒其君于乾谿。"
                },
                {
                    "paragraph": "○秋，八月，戊辰，衛侯惡卒。〇九月，公至自楚。○冬，十有一月，癸未，季孫宿卒。〇十有二月，癸亥，葬衛襄公。",
                    "zhushu": "當時而日者，丗子輙有惡疾，不早廢之，臨死乃命臣下廢之。自下廢上，鮮不爲亂，故危録之。○當，丁浪反，又如字。鮮，息淺反。",
                    "type": 2
                },
                {
                    "paragraph": "八年，春，陳侯之弟招殺陳丗子偃師。",
                    "zhushu": "說在元年。變其言陳者，起招致楚滅陳自此始，故重舉國。〇故重，直用反，年末同。"
                },
                {
                    "paragraph": "夏，四月，辛丑，陳侯溺卒。",
                    "zhushu": "〇溺，乃狄反。"
                },
                {
                    "paragraph": "〇叔弓如晉。〇楚人執陳行人于徴師殺之。〇陳公子留岀奔鄭。〇秋，蒐于紅。蒐者何？簡車徒也。",
                    "zhushu": "徒，衆。〇廋，所留反，本亦作蒐。"
                },
                {
                    "paragraph": "何以書？蓋以罕書也。",
                    "zhushu": "說在桓六年。"
                },
                {
                    "paragraph": "〇陳人殺其大夫公子過。",
                    "zhushu": "〇過，音戈。"
                },
                {
                    "paragraph": "〇大雩。",
                    "zhushu": "先是，公如楚，半年乃歸，費多賦重所致。〇費，芳味反。"
                },
                {
                    "paragraph": "〇冬，十月，壬午，楚師滅陳。執陳公子招，放之于越。殺陳孔瑗。○葬陳哀公。",
                    "zhushu": "日者，疾詐諼滅人也。不舉滅爲重，復書三事言執者，疾諼託義，故列見之。託義不先書者，本懷滅心。重舉陳者，上已言滅，不復重舉，無以明。○諼，況元反。復書，扶又反，下同。見，賢徧反。",
                    "type": 2
                },
                {
                    "paragraph": "九年，春，叔弓㑹楚子于陳。",
                    "zhushu": "陳已滅，復見者，從地名録，猶宋、郜以邑録。不舉小地者，顧後當存。○復見，扶又反，下同，下賢徧反。"
                },
                {
                    "paragraph": "〇許遷于夷。〇夏，四月，陳火。陳已滅矣，其言陳火何？",
                    "zhushu": "据災異爲有國者戒。〇陳火，左氏作災。"
                },
                {
                    "paragraph": "存陳也。",
                    "zhushu": "陳已滅，復火者，死灰復燃之象也。此天意欲存之，故從有國記災。"
                },
                {
                    "paragraph": "曰：存陳，悕矣。",
                    "zhushu": "書火存陳者，若曰陳爲天所存，悲之。〇悕，音希，悲也。"
                },
                {
                    "paragraph": "曷爲存陳？",
                    "zhushu": "据災非一，天意曷爲悲陳而存之。"
                },
                {
                    "paragraph": "滅人之國，執人之罪人，",
                    "zhushu": "罪人，招也。"
                },
                {
                    "paragraph": "殺人之賊，",
                    "zhushu": "孔瑗，弑君賊也。"
                },
                {
                    "paragraph": "葬人之君，若是則陳存悕矣。",
                    "zhushu": "楚爲無道，託討賊行義，陳臣子辟門虚心待之，而滅其國。若是則天存之者，悲之也。不書孔瑗弑君者，本爲招弒，當舉招爲重，方不與楚討賊，故没招正賊文，以將與上貶起之。月者，閔之。○辟，婢亦反，開也。本爲，于僞反。"
                },
                {
                    "paragraph": "〇秋，仲孫貜如齊。貜",
                    "zhushu": "俱縳反，又居碧反。"
                },
                {
                    "paragraph": "○冬，築郎囿。",
                    "zhushu": "○囿，音又。"
                },
                {
                    "paragraph": "十年，春，王正月。〇夏，晉欒施來奔。",
                    "zhushu": "〇晉欒施，左氏作齊欒施。"
                },
                {
                    "paragraph": "〇秋，七月，季孫隱如、叔弓、仲孫貜帥師伐莒。",
                    "zhushu": "〇隱如，左氏作意如。"
                },
                {
                    "paragraph": "〇戊子，晉侯彪卒。",
                    "zhushu": "○彪，彼虬反。"
                },
                {
                    "paragraph": "九月，叔孫舎如晉。葬晉平公。〇十有二月，甲子，宋公戍卒。",
                    "zhushu": "去冬者，蓋昭公取吴孟子之年，故貶之。○宋戍，讀左傳者音成。何云：“向戍與君同名，則宜音恤。”去，起呂反。",
                    "type": 2
                },
                {
                    "paragraph": "十有一年，春，王正月，叔弓如宋。〇葬宋平公。〇夏，四月，丁巳，楚子䖍誘蔡侯般，殺之于申。楚子䖍何以名？",
                    "zhushu": "据誘戎曼子不名。〇戎曼，音蠻。"
                },
                {
                    "paragraph": "絶。曷爲絶之？",
                    "zhushu": "据俱誘之。"
                },
                {
                    "paragraph": "爲其誘討也。",
                    "zhushu": "使不自知而死，故加誘。○爲，于僞反。"
                },
                {
                    "paragraph": "此討賊也，",
                    "zhushu": "蔡侯般弒父而立。"
                },
                {
                    "paragraph": "雖誘之，則曷爲絶之？",
                    "zhushu": "据與莊王外討，晉文譎尊。○譎，古穴反。"
                },
                {
                    "paragraph": "懷惡而討不義，君子不予也。",
                    "zhushu": "内懷利國之心，而外託討賊，故不與其討賊，而責其誘詐也。地者，起以好㑹誘之。〇好，呼報反。"
                },
                {
                    "paragraph": "〇楚公子棄疾帥師圍蔡。〇五月，甲申，夫人歸氏薨。〇大蒐于比蒲。大蒐者何？簡車徒也。何以書？蓋以罕書也。",
                    "zhushu": "說在桓六年。○比，音毗。"
                },
                {
                    "paragraph": "〇仲孫貜㑹邾婁子，盟于侵羊。",
                    "zhushu": "不日者，蓋諱喪盟，使若議結善事。○侵羊，二傳作祲祥。"
                },
                {
                    "paragraph": "〇秋，季孫隱如㑹晉韓起、齊國酌、宋華亥、衛北宮佗、鄭軒虎、曹人、𣏌人于屈銀。",
                    "zhushu": "〇佗，大河反。屈銀，並如字，二傳作厥憗。"
                },
                {
                    "paragraph": "〇九月，己亥，葬我小君齊歸。齊歸者何？昭公之母也。",
                    "zhushu": "歸氏，胡女，襄公嫡夫人。〇嫡，丁歷反。"
                },
                {
                    "paragraph": "〇冬，十有一月，丁酉，楚師滅蔡，執蔡丗子有以歸，用之。此未踰年之君也，其稱丗子何？",
                    "zhushu": "据陳子也。"
                },
                {
                    "paragraph": "不君靈公，不成其子也。",
                    "zhushu": "靈公，即般也。不君，不與靈公坐弒父誅，不得爲君也。不成其子，不成有得稱子繼父也。上不與楚誘討，嫌有不當絶，故正之云耳。"
                },
                {
                    "paragraph": "不君靈公，則曷爲不成其子？",
                    "zhushu": "据惡惡止其身。"
                },
                {
                    "paragraph": "誅君之子不立，",
                    "zhushu": "雖不與楚誘討，其惡坐弒，父誅，當以誅君論之，故云爾。言執者，時楚託義滅之。"
                },
                {
                    "paragraph": "非怒也，無繼也。",
                    "zhushu": "父誅子當絶。"
                },
                {
                    "paragraph": "惡乎用之？用之防也。其用之防奈何？蓋以築防也。",
                    "zhushu": "持其足，以頭築防，惡不以道。孔子曰：“人而不仁，疾之巳甚，亂也。”日者，疾諼滅人。〇惡乎，音烏。惡不，烏路反。",
                    "type": 2
                },
                {
                    "paragraph": "十有二年，春，齊髙偃帥師納北燕伯于陽。伯于陽者何？",
                    "zhushu": "即納上伯𣢾。非犯父命，不當言于陽。又微國，出入不兩書，伯不當再出，故斷三字問之。〇斷，丁管反，又丁亂反。"
                },
                {
                    "paragraph": "公子陽生也。子曰：“我乃知之矣。”",
                    "zhushu": "子，謂孔子。乃，乃是歳也。時孔子年二十三，具知其事。後作春秋，案史記，知公誤爲伯，子誤爲于，陽在，生刋滅闕。〇刋，苦于反。"
                },
                {
                    "paragraph": "在側者曰：“子苟知之，何以不革？”曰：“如爾所不知何？",
                    "zhushu": "如，猶奈也。猶曰“奈女所不知何”。寧可強更之乎？此夫子欲爲後人法，不欲令人妄億措。子絶四：毋意，毋必，毋固，毋我。〇女，音汝。強，其丈反。令，力呈反，下令楚同。億，於力反。錯，七故反，或七各反，字或作措。"
                },
                {
                    "paragraph": "春秋之信史也，其序，則齊桓、晉文；",
                    "zhushu": "唯齊桓、晉文，㑹能以德優劣、國大小相次序。"
                },
                {
                    "paragraph": "其㑹，則主㑹者爲之也；",
                    "zhushu": "非齊桓、晉文，則如主㑹者爲之。雖優劣大小相越，不改更，信文也。"
                },
                {
                    "paragraph": "其詞，則丘有罪焉爾。”",
                    "zhushu": "丘，孔子名。其貶絶譏刺之辭，有所失者，是丘之罪。聖人德盛尚謙，故自名爾。主書者，惡納篡也。不書所篡出奔者，微國雖未踰年，君猶不録。不足陽下言于北燕者，史文也。北燕本在上，從史文也。〇惡納，烏路反。"
                },
                {
                    "paragraph": "〇三月，壬申，鄭伯嘉卒。○夏，宋公使華定來聘。○公如晉，至河乃復。〇五月，葬鄭簡公。〇楚殺其大夫成然。",
                    "zhushu": "〇成然，左氏作成熊。"
                },
                {
                    "paragraph": "○秋，七月。〇冬，十月，公子整出奔齊。",
                    "zhushu": "〇整，之領反，或作憖，魚覲反。"
                },
                {
                    "paragraph": "○楚子伐徐。〇晉伐鮮虞。",
                    "zhushu": "謂之晉者，中國以無義，故爲夷狄所強，令楚行詐，滅陳、蔡，諸夏懼然去而與晉㑹于屈銀，不因以大綏諸侯，先之以博愛，而先伐同姓，從親親起，欲以立威行霸，故狄之。",
                    "type": 2
                },
                {
                    "paragraph": "十有三年，春，叔弓帥師圍費。",
                    "zhushu": "○費，音秘。"
                },
                {
                    "paragraph": "〇夏，四月，楚公子比自晉歸于楚，弑其君䖍于乾谿。此弑其君，其言歸何？",
                    "zhushu": "据齊陽生入惡，不言歸。〇谿，苦兮反。"
                },
                {
                    "paragraph": "歸無惡於弑立也。歸無惡於弑立者何？靈王爲無道，作乾谿之臺，三年不成。楚公子棄疾脅比而立之，然後令于乾谿之役曰：“比已立矣，後歸者不得復其田里。”衆罷而去之，靈王經而死。",
                    "zhushu": "時棄疾詐告比得晉力可以歸，至而脅立之。比之義，宜效死不立而立。君因自經，故加弒也。言歸者，明其本無弒君而立之意，加弒，責之爾。不日者，惡靈王無道。封内地者，起禍所由，因以爲戒。○罷，音皮。惡靈，烏路反。"
                },
                {
                    "paragraph": "楚公子棄疾弑公子比。比已立矣，其稱公子何？",
                    "zhushu": "据齊公子商人弒其君舎。"
                },
                {
                    "paragraph": "其意不當也。",
                    "zhushu": "据上傳知其脅。"
                },
                {
                    "paragraph": "其意不當，則曷爲加弑焉爾？",
                    "zhushu": "据王子朝不貶。〇朝，如字。"
                },
                {
                    "paragraph": "比之義，宜乎效死不立。大夫相殺稱人，此其稱名氏以弑何？",
                    "zhushu": "据經言弑公子比也。"
                },
                {
                    "paragraph": "言將自是爲君也。",
                    "zhushu": "故使與弒君而立者同文也。不言其者，比實已立，嫌觸實公子棄疾，則楚子居也。"
                },
                {
                    "paragraph": "○秋，公㑹劉子、晉侯、齊侯、宋公、衛侯、鄭伯、曹伯、莒子、邾婁子、滕子、薛伯、𣏌伯、小邾婁子于平丘。八月，甲戌，同盟于平丘。",
                    "zhushu": "不舉重者，起諸侯欲討棄疾，故詳録之。不言劉子及諸侯者，間無異事可知矣。"
                },
                {
                    "paragraph": "公不與盟。",
                    "zhushu": "○與，音預。注二不肯與及下文不與焉、注公不與、不宜與，皆同。"
                },
                {
                    "paragraph": "晉人執季孫隱如以歸。公至自㑹。公不與盟者何？公不見與盟也。",
                    "zhushu": "時晉主㑹，疑公如楚，不肯與公盟，故諱使若公自不肯與盟。"
                },
                {
                    "paragraph": "公不見與盟，大夫執，何以致㑹？",
                    "zhushu": "据得意乃致㑹。"
                },
                {
                    "paragraph": "不恥也。曷爲不恥？",
                    "zhushu": "据扈之㑹，公失序，恥之。"
                },
                {
                    "paragraph": "諸侯遂亂，反陳、蔡，君子不恥不與焉。",
                    "zhushu": "時諸侯將征棄疾，棄疾乃封陳、蔡之君，使說諸侯。諸侯從陳、蔡之君言，還反，不復討楚，楚亂遂成，故云爾。公不與盟，不書成楚亂者，時不受盟也。諸侯實不與公盟，而言公不與盟者，遂亂雖見與，公猶不宜與也，故因爲公張義。○復，扶又反。爲公，于僞反。"
                },
                {
                    "paragraph": "〇蔡侯廬歸于蔡。〇陳侯呉歸于陳。此皆滅國也，其言歸何？",
                    "zhushu": "据歸者有國辭。〇廬，力呉反。"
                },
                {
                    "paragraph": "不與諸侯專封也。",
                    "zhushu": "故使若有國自歸者也。名者，專受其封，當誅。書者，因以起楚封之。所以能起之者，上有存陳文，陳見滅，無君所責。又蔡本以篡見殺，但不成其子，不絶其國，即諸侯存之，當有文實也。"
                },
                {
                    "paragraph": "〇冬，十月，葬蔡靈公。",
                    "zhushu": "書葬者，經不與楚討，嫌本可責復讎，故書葬，明當從誅君論之，不得責臣子。"
                },
                {
                    "paragraph": "〇公如晉，至河乃復。〇呉滅州來。",
                    "zhushu": "不日者，略兩夷。",
                    "type": 2
                },
                {
                    "paragraph": "十有四年，春，隱如至自晉。〇三月，曹伯滕卒。〇夏，四月。○秋，葬曹武公。○八月，莒子去疾卒。",
                    "zhushu": "入昭公卒不日。不書葬者，本篡，故因不序。〇去，起吕反。"
                },
                {
                    "paragraph": "○冬，莒殺其公子意恢。",
                    "zhushu": "莒無大夫，書殺公子者，未踰年而殺其君之子，不孝尤甚，故重而録之。稱氏者，明君之子。〇恢，苦回反。",
                    "type": 2
                },
                {
                    "paragraph": "十有五年，春，王正月，呉子夷昧卒。",
                    "zhushu": "〇夷昧，音末，本亦作末。"
                },
                {
                    "paragraph": "○二月，癸酉，有事于武宮。籥入，叔弓卒，去樂卒事。其言去樂卒事何？",
                    "zhushu": "据入者言萬，去籥言名，不言卒事。〇籥，羊略反。去樂，起吕反。 注去籥，及下又去樂，同。"
                },
                {
                    "paragraph": "禮也。",
                    "zhushu": "以加録卒事，即非禮，但當言去樂而已。若去籥矣，揔言樂者，明悉去也。"
                },
                {
                    "paragraph": "君有事于廟，聞大夫之喪，去樂",
                    "zhushu": "恩痛不忍舉。"
                },
                {
                    "paragraph": "卒事。",
                    "zhushu": "畢竟祭事。"
                },
                {
                    "paragraph": "大夫聞君之喪，攝主而往。",
                    "zhushu": "主，謂已主祭者。臣聞君之喪，義不可以不即行，故使兄弟若宗人攝行主事而往。不廢祭者，古禮也。古有分土，無分民，大夫不丗，已父未必爲今君臣也。孝經曰：“資于事父以事君，而敬同。”"
                },
                {
                    "paragraph": "大夫聞大夫之喪，尸事畢而往。",
                    "zhushu": "賔尸事畢而往也。日者，爲卒日。〇爲，于僞反。"
                },
                {
                    "paragraph": "〇夏，蔡昭呉奔鄭。",
                    "zhushu": "不言出者，始封名。言歸，嫌與天子歸有罪同，故奪其有國之辭，明專封。○昭呉，左氏作朝呉”。"
                },
                {
                    "paragraph": "〇六月，丁巳朔，日有食之。",
                    "zhushu": "并十七年食，蓋與孛于大辰同占。"
                },
                {
                    "paragraph": "〇秋，晉荀呉帥師伐鮮虞。〇冬，公如晉。",
                    "zhushu": "",
                    "type": 2
                },
                {
                    "paragraph": "十有六年，春，齊侯伐徐。〇楚子誘戎曼子殺之。楚子何以不名？",
                    "zhushu": "据誘蔡侯名。〇戎曼，音蠻，又音萬，二傳作戎蠻，哀四年同。"
                },
                {
                    "paragraph": "夷狄相誘，君子不疾也。曷爲不疾？",
                    "zhushu": "据俱誘也。"
                },
                {
                    "paragraph": "若不疾，乃疾之也。",
                    "zhushu": "以爲固當常然者，乃所以爲惡也。顧以無知薄責之。戎曼稱子者，入昭公，見王道大平，百蠻貢職，夷狄皆進至其爵。不日者，本不卒。不地者，略也。〇見，賢徧反。"
                },
                {
                    "paragraph": "夏，公至自晉。○秋，八月，己亥，晉侯夷卒。〇九月，大雩。",
                    "zhushu": "先是，公數如晉。〇數如，音朔。"
                },
                {
                    "paragraph": "○季孫隱如如晉。〇冬，十月，葬晉昭公。",
                    "zhushu": "",
                    "type": 2
                },
                {
                    "paragraph": "十有七年，春，小邾婁子來朝。〇夏，六月，甲戍朔，日有食之。○秋，郯子來朝。〇八月，晉荀呉帥師滅賁渾戎。",
                    "zhushu": "○賁渾，音六，下户門反。"
                },
                {
                    "paragraph": "○冬，有星孛于大辰。孛者何？彗星也。",
                    "zhushu": "三孛皆發問者，或言入，或言于，或言方，嫌爲孛異，猶問録之。○星孛，音彗，息遂反，又囚歳反。"
                },
                {
                    "paragraph": "其言于大辰何？",
                    "zhushu": "据北斗言入于大辰，非常名。"
                },
                {
                    "paragraph": "在大辰也。大辰者何？大火也。",
                    "zhushu": "大火，謂心。"
                },
                {
                    "paragraph": "大火爲大辰，伐爲大辰，",
                    "zhushu": "伐，謂參伐也。大火與伐，天所以示民時早晩，天下所取正，故謂之大辰。辰，時也。〇參，所林反。"
                },
                {
                    "paragraph": "北辰亦爲大辰。",
                    "zhushu": "北辰，北極，天之中也，常居其所，迷惑不知東西者，須視北辰以别心伐所在，故加亦。亦者，兩相須之意。〇别，彼列反。"
                },
                {
                    "paragraph": "何以書？記異也。",
                    "zhushu": "心者，天子明堂布政之宫，亦爲孛。彗者，邪亂之氣，掃故置新之象。是後周分爲二，天下兩主，宋南里以亡。〇邪，似嗟反。"
                },
                {
                    "paragraph": "〇楚人及呉戰于長岸。詐戰不言戰，此其言戰何？",
                    "zhushu": "据於越敗呉于醉李。檇李，音醉，本或作醉。"
                },
                {
                    "paragraph": "敵也。",
                    "zhushu": "俱無勝負，不可言敗，故言戰也。不月者，略兩夷。",
                    "type": 2
                },
                {
                    "paragraph": "十有八年，春，王三月，曹伯須卒。○夏五月，壬午，宋、衛、陳、鄭災。何以書？記異也。何異爾？異其同日而俱災也。外異不書，此何以書？爲天下記異也。",
                    "zhushu": "詩云：“其儀不忒，正是四國。”四國，天下象也。是後王室亂，諸侯莫肯救，故天應以同日俱災，若曰無天下云爾。〇爲，于僞反。忒，他得反。應，應對之應。"
                },
                {
                    "paragraph": "〇六月，邾婁人入鄅。",
                    "zhushu": "〇鄅，音禹，又音矩。"
                },
                {
                    "paragraph": "〇秋，葬曹平公。〇冬，許遷于白羽。",
                    "zhushu": "",
                    "type": 2
                },
                {
                    "paragraph": "十有九年，春，宋公伐邾婁。〇夏五月，戊辰，許丗子止弑其君買。",
                    "zhushu": "蔡丗子般弑父不忍日，此日者，加弒爾，非實弒也。"
                },
                {
                    "paragraph": "〇己卯，地震。",
                    "zhushu": "季氏稍盛，宋南里以叛，王室大亂，諸侯莫肯救。晉人圍郊，呉勝雞父，尹氏立王子朝之應。"
                },
                {
                    "paragraph": "〇秋，齊髙發帥師伐莒。〇冬，葬許悼公。賊未討，何以書葬？不成于弑也。曷爲不成于弑？",
                    "zhushu": "据將而誅之。○于殺，音試，下于殺、加殺皆同。"
                },
                {
                    "paragraph": "止進藥而藥殺也。",
                    "zhushu": "時悼公病，止進藥，悼公飲藥而死。"
                },
                {
                    "paragraph": "止進藥而藥殺，則曷爲加弑焉爾？",
                    "zhushu": "据意善也。"
                },
                {
                    "paragraph": "譏子道之不盡也。其譏子道之不盡奈何？曰：樂正子春之視疾也，",
                    "zhushu": "樂正子春，曽子弟子，以孝名聞。"
                },
                {
                    "paragraph": "復加一飯，則脫然愈；復損一飯，則脫然愈；復加一衣，則脫然愈；復損一衣，則脫然愈。",
                    "zhushu": "脫然，疾除貌也。言消息得其節。○復加，扶又反，下同。一飯，扶晚反，下同。"
                },
                {
                    "paragraph": "止進藥而藥殺，是以君子加弑焉爾。",
                    "zhushu": "失其消息多少之宜。"
                },
                {
                    "paragraph": "曰許丗子止弑其君買，是君子之聽止也。",
                    "zhushu": "聽，治止罪。"
                },
                {
                    "paragraph": "葬許悼公，是君子之赦止也。",
                    "zhushu": "原止進藥，本欲愈父之病，無害父之意，故赦之。"
                },
                {
                    "paragraph": "赦止者，免止之罪辭也。",
                    "zhushu": "明止但得免罪，不得繼父後，許男斯代立，無惡文是也。",
                    "type": 2
                },
                {
                    "paragraph": "二十年，春，王正月。○夏，曹公孫㑹自鄸岀奔宋。奔未有言自者，此其言自何？",
                    "zhushu": "据始出奔未有言此者，與宋華亥入宋南里復出奔異。〇鄸，音䝉，又亡忠反，又亡貢反，一音亡増反。者此，舊於此下有比者，非。復，扶又反。"
                },
                {
                    "paragraph": "畔也。",
                    "zhushu": "時㑹盗鄸以奔宋。"
                },
                {
                    "paragraph": "畔則曷爲不言其畔？",
                    "zhushu": "言叛者，當言以鄸，如邾婁庶期。"
                },
                {
                    "paragraph": "爲公子喜時之後諱也。春秋爲賢者諱，",
                    "zhushu": "諱使若從鄸出奔者，故與自南里同文。〇爲公子，于僞反，下爲賢、爲㑹、爲之諱同。"
                },
                {
                    "paragraph": "何賢乎公子喜時？",
                    "zhushu": "据喜時不書。"
                },
                {
                    "paragraph": "讓國也。其讓國奈何？曹伯廬卒于師，",
                    "zhushu": "在成十三年。"
                },
                {
                    "paragraph": "則未知公子喜時從與，",
                    "zhushu": "喜時，曹伯廬弟。○從與，才用反。 下音餘，下從與同。"
                },
                {
                    "paragraph": "公子負芻從與？",
                    "zhushu": "負芻，喜時庶兄。"
                },
                {
                    "paragraph": "或爲主于國，或爲主于師。",
                    "zhushu": "古者諸侯師出，丗子率與守國，次宜爲君者，持棺絮從，所以備不虞，或時疾病相代行。本史文不具，故傳疑之。〇絮從，女居反。說文云：“絜緼也，一曰敝絮也。”"
                },
                {
                    "paragraph": "公子喜時見公子負芻之當主也，逡巡而退。賢公子喜時，則曷爲爲㑹諱？君子之善善也長，惡惡也短。惡惡止其身，",
                    "zhushu": "不遷怒也。○逡，七旬反。惡惡，並如字，一讀上烏路反，下同。"
                },
                {
                    "paragraph": "善善及子孫。賢者子孫，故君子爲之諱也。",
                    "zhushu": "君子不使行善者有後患，故以喜時之讓，除㑹之叛。不通鄸爲國，如通濫者，喜時本正當立，有明王興，當還國，明叔術功惡相除，裁足通濫爾。○濫，力甘反，又力暫反。"
                },
                {
                    "paragraph": "○秋，盗殺衛侯之兄輙。母兄稱兄，兄何以不立？",
                    "zhushu": "据立嫡以長。〇輙，左氏作縶。嫡，丁歷反。長，丁丈反。"
                },
                {
                    "paragraph": "有疾也。何疾爾？惡疾也。",
                    "zhushu": "惡疾，謂瘖、聾、盲、癘、秃、跛、傴，不逮人倫之屬也。書者，惡衛侯兄有疾，不憐傷厚遇，營衛不固，至令見殺，失親親也。公子不言之，兄弟言之者，敵體辭，嫌於尊卑不明，故加之以絶之，所以正名也。〇瘖，於今反。聾，路工反。癘，力丗反，又力大反。秃，吐木反。跛，布可反。傴，於矩反。惡，烏路反。令，力呈反。"
                },
                {
                    "paragraph": "〇冬，十月，宋華亥、向寗、華定岀奔陳。",
                    "zhushu": "月者，危三大夫同時出奔，將爲國家患，明當防之。○向寗，二傳作向寧”"
                },
                {
                    "paragraph": "○十有一月，辛卯，蔡侯廬卒。",
                    "zhushu": "",
                    "type": 2
                },
                {
                    "paragraph": "二十有一年，春，王三月，葬蔡平公。夏，晉侯使士鞅來聘。○宋華亥、向寗、華定自陳入于宋南里以畔。宋南里者何？若曰因諸者然。",
                    "zhushu": "因諸者，齊放刑人之地。公羊子，齊人，故以齊喻也。宋樂大心自曹入于蕭，不言宋南里者，略。叛臣從刑人，于國家尤危，故重舉國。〇重，直用反。"
                },
                {
                    "paragraph": "○秋七月，壬午朔，日有食之。",
                    "zhushu": "是後周有篡禍。"
                },
                {
                    "paragraph": "○八月，乙亥，叔痤卒。",
                    "zhushu": "〇叔痤，在禾反，左氏作叔輙。"
                },
                {
                    "paragraph": "○冬，蔡侯朱岀奔楚。",
                    "zhushu": "出奔者，爲東國所篡也。大國奔例月，此時者，意背中國而與楚，故略之。〇惡背，烏路反，下音佩。"
                },
                {
                    "paragraph": "〇公如晉，至河乃復。",
                    "zhushu": "",
                    "type": 2
                },
                {
                    "paragraph": "二十有二年，春，齊侯伐莒。〇宋華亥、向寗、華定自宋南里岀奔楚。",
                    "zhushu": "前出奔已絶賤，復録者，以故大夫專勢，入南里，犯君而出，當誅也。言自者，别從國去。○復，扶又反。别從，彼列反，下同。"
                },
                {
                    "paragraph": "〇大蒐于昌姦。",
                    "zhushu": "○大廋，所求反，本亦作蒐。昌姦，二傳作昌間。"
                },
                {
                    "paragraph": "○夏四月，乙丑，天王崩。○六月，叔鞅如京師。〇葬景王。〇王室亂。",
                    "zhushu": "謂王猛之事。"
                },
                {
                    "paragraph": "何言乎王室亂？",
                    "zhushu": "据天子之居稱京師。天王入于成周，天王出居于鄭，不言亂。"
                },
                {
                    "paragraph": "言不及外也。",
                    "zhushu": "宫謂之室。刺周室之微，邪庶並篡，無一諸侯之助、匹夫之救，如一家之亂也，故變京師言王室。不言成周。言王室者，正王以責諸侯也。傳不事事悉解者，言不及外，外當責之，故正王可知也。不爲天子諱者，方責天下不救之。○邪庶，似嗟反。"
                },
                {
                    "paragraph": "劉子、單子以王猛居于皇。其稱王猛何？",
                    "zhushu": "据未踰年已葬，當稱子。"
                },
                {
                    "paragraph": "當國也。",
                    "zhushu": "時欲當王者位，故稱王猛，見當國也。録居者，事所見也。不舉猛爲重者，時猛尚㓜，以二子爲計勢，故加以。以者，行二子意辭也。二子不舉重者，尊同權等。〇見當，賢徧反，下同。"
                },
                {
                    "paragraph": "○秋，劉子、單子以王猛入于王城。王城者何？西周也。",
                    "zhushu": "時居王城邑，自號西周主。"
                },
                {
                    "paragraph": "其言入何？",
                    "zhushu": "据非成周。"
                },
                {
                    "paragraph": "篡辭也。",
                    "zhushu": "時雖不入成周，已得京師地半，稱王置官，自號西周，故從篡辭言入，起其事也。不言西周者，正之，無二京師也。不月者，本無此國，無可與别輕重也。"
                },
                {
                    "paragraph": "〇冬，十月，王子猛卒。此未踰年之君也，其稱王子猛卒何？",
                    "zhushu": "据子卒不言名，外未踰年，君不當卒。"
                },
                {
                    "paragraph": "不與當也。不與當者，不與當父死子繼、兄死弟及之辭也。",
                    "zhushu": "春秋篡成者，皆與使當君之。父死子繼、兄死弟及者，篡所縁得位成爲君辭也。猛未悉得京師，未得成王，又外未踰年君，二者皆不當卒。卒又名者，非與使當成爲君也。嫌上入無成周文，非篡辭，故從得位卒，明其爲篡也。月者，方以得位明事，故從外未踰年君例。"
                },
                {
                    "paragraph": "〇十有二月，癸酉朔，日有食之。",
                    "zhushu": "是後晉人圍郊，犯天子邑。",
                    "type": 2
                },
                {
                    "paragraph": "二十三年，春，王正月，叔孫舎如晉。○癸丑，叔鞅卒。〇晉人執我行人叔孫舎。○晉人圍郊。郊者何？天子之邑也。",
                    "zhushu": "天子間田，有大夫主之。○間，音閑。"
                },
                {
                    "paragraph": "曷爲不繫于周？不與伐天子也。",
                    "zhushu": "與侵柳同義。"
                },
                {
                    "paragraph": "〇夏，六月，蔡侯東國卒于楚。",
                    "zhushu": "不日者，惡背中國而與楚，故略之。月者，比𦙝附父讎，責之淺也。不書葬者，篡也。篡不書者，以惡朱在三年之内，不共悲哀，舉錯無度，失衆見篡。○惡背，烏路反，下同。背，音佩。共，音恭。錯，七故反。"
                },
                {
                    "paragraph": "○秋，七月，莒子庚輿來奔。〇戊辰，呉敗頓、胡、沈、蔡、陳、許之師于雞父。胡子髠、沈子楹滅，獲陳夏齧。此偏戰也，曷爲以詐戰之辭言之？",
                    "zhushu": "据甲戍齊國書及呉戰于艾陵，俱與夷狄言戰。今此從詐戰辭言敗。〇雞父，音甫。髠，苦門反。楹，音盈，左氏作逞，榖梁作盈。夏齧，户雅反，下五結反。艾，五蓋反。"
                },
                {
                    "paragraph": "不與夷狄之主中國也。",
                    "zhushu": "序上言戰，别客主人直不直也。今呉序上而言戰，則主中國辭也。〇别客，彼列反，下及傳同。"
                },
                {
                    "paragraph": "然則曷爲不使中國主之？",
                    "zhushu": "据齊國書主呉。"
                },
                {
                    "paragraph": "中國亦新夷狄也。",
                    "zhushu": "中國所以異于夷狄者，以其能尊尊也。王室亂，莫肯救，君臣上下壞敗，亦新有夷狄之行，故不使主之。不稱國，國出師者，賤略之。言之師者，辟許獨稱師，上五國稱國之嫌。〇之行，下孟反，下同。"
                },
                {
                    "paragraph": "其言滅、獲何？",
                    "zhushu": "据“蔡公孫歸生滅沈，以沈子嘉歸，殺之。”國言滅，君言殺。又獲晉侯，言獲，此陳夏齧亦言獲。君大夫無别。"
                },
                {
                    "paragraph": "别君臣也。君死于位曰滅，生得曰獲，大夫生死皆曰獲。",
                    "zhushu": "大夫不丗，故不别死位。"
                },
                {
                    "paragraph": "不與夷狄之主中國，則其言獲陳夏齧何？",
                    "zhushu": "据“荆敗蔡師于莘，以蔡侯獻舞歸。”不言獲。〇莘，所巾反。"
                },
                {
                    "paragraph": "呉少進也。",
                    "zhushu": "能結日偏戰，行少進，故從中國辭治之。髠楹下云滅者，死戰，當加禮，使若自卒相順也。經先舉敗文，嫌敗走及殺之，故以自滅爲文，明本死位，乃敗之爾。名者，從赴辭也。"
                },
                {
                    "paragraph": "○天王居于狄泉。此未三年，其稱天王何？",
                    "zhushu": "据毛伯來求金，不稱天王。"
                },
                {
                    "paragraph": "著有天子也。",
                    "zhushu": "時庶孽並篡，天王失位徒居，微弱甚，故急著正其號，明天下當救其難而事之。〇孽，魚列反。難，乃旦反。"
                },
                {
                    "paragraph": "尹氏立王子朝。",
                    "zhushu": "貶言尹氏者，著丗卿之權。尹氏貶，王子朝不貶者，年未滿十歳，未知欲富貴，不當坐，明罪在尹氏。〇子朝，如字。"
                },
                {
                    "paragraph": "○八月，乙未，地震。",
                    "zhushu": "是時猛、朝更起，與王爭入，遂至數年。晉陵周竟，呉敗六國，季氏逐昭公，呉光弑僚，滅徐，故日至三食，地爲再動。〇更，音庚。數，所主反。爲，于僞反。"
                },
                {
                    "paragraph": "○冬，公如晉，至河，公有疾，乃復。何言乎公有疾乃復？",
                    "zhushu": "据上比乃復，不言公，不言有疾。"
                },
                {
                    "paragraph": "殺恥也。",
                    "zhushu": "因有疾以殺，畏晉之恥。舉公者，重疾也。“子之所愼：齊、戰、疾。”",
                    "type": 2
                },
                {
                    "paragraph": "二十有四年，春，王二月，丙戍，仲孫貜卒。○叔孫舎至自晉。○夏，五月，乙未朔，日有食之。",
                    "zhushu": "是後季氏逐昭公，呉滅巢，弒其君僚，又滅徐。"
                },
                {
                    "paragraph": "〇秋八月，大雩。",
                    "zhushu": "先是，公如晉，仲孫貜卒，民被其役。時年叔倪出㑹，故秋七月復大雩。〇被，皮寄反。"
                },
                {
                    "paragraph": "丁酉，𣏌伯鬱𨤲卒。",
                    "zhushu": "〇鬱𣯛，音來，又力之反，夲亦作釐，二傳作郁𨤲。"
                },
                {
                    "paragraph": "〇冬，呉滅巢。○葬𣏌平公。",
                    "zhushu": "",
                    "type": 2
                },
                {
                    "paragraph": "二十有五年，春，叔孫舎如宋。○夏，叔倪㑹晉趙鞅、宋樂丗心、衛北宮喜、鄭游吉、曹人、邾婁人、滕人、薛人、小邾婁人于黃父。",
                    "zhushu": "〇倪，音詣，又五兮反，左氏作詣。樂丗心，丗，如字，又以制反，左氏作大心。父，音甫。"
                },
                {
                    "paragraph": "〇有鸛鵒來巢。何以書？記異也。何異爾？非中國之禽也，宜穴又巢也。",
                    "zhushu": "非中國之禽而來居此國，國將危亡之象。鸛鵒，猶權欲。宜穴又巣，此權臣欲國，自下居上之徴也。其後卒爲季氏所逐。〇鸛，音權，左氏作鸜，音劬。鵒，音欲。"
                },
                {
                    "paragraph": "○秋，七月，上辛，大雩。季辛，又雩。又雩者何？又雩者，非雩也，聚衆以逐季氏也。",
                    "zhushu": "一月不當再舉雩，言又雩者，起非雩也。昭公依託上雩，生事聚衆，欲以逐季氏。不書逐季氏者，諱不能逐，反起下孫及爲所敗，故因雩起其事也。但舉日不舉辰者，辰不同，不可相爲上下。又日爲君，辰爲臣，去辰則逐季氏意明矣。上不當日，言上辛者，爲下辛張本。不言下辛言季辛者，起季氏不執下而逐君。〇下孫，音遜，下文同。去，起吕反。爲下，于僞反，下而爲同。"
                },
                {
                    "paragraph": "○九月，己亥，公孫于齊，次于楊州。",
                    "zhushu": "地者，臣子痛君失位，詳録所舎止。〇楊州，左氏作陽州。"
                },
                {
                    "paragraph": "○齊侯唁公于野井。唁公者何？昭公將弑季氏，",
                    "zhushu": "傳言弒者，從昭公之辭。〇唁，音彦。將殺，音試，下及注同。"
                },
                {
                    "paragraph": "告子家駒曰：“季氏爲無道，僭於公室乆矣，",
                    "zhushu": "諸侯稱公室。"
                },
                {
                    "paragraph": "吾欲弑之，何如？”",
                    "zhushu": "昭公素畏季氏，意者以爲如人君，故言弑。"
                },
                {
                    "paragraph": "子家駒曰：“諸侯僭於天子，大夫僭於諸侯乆矣。”昭公曰：“吾何僭矣哉？”",
                    "zhushu": "失禮成俗，不自知也。"
                },
                {
                    "paragraph": "子家駒曰：“設兩觀，",
                    "zhushu": "禮，天子諸侯臺門，天子外闕兩觀，諸侯内闕一觀。○觀，工亂反，注同。"
                },
                {
                    "paragraph": "乗大路，",
                    "zhushu": "禮，天子大路，諸侯路車，大夫大車，士飾車。"
                },
                {
                    "paragraph": "朱干",
                    "zhushu": "干，楯也。以朱飾楯。〇楯，食允反，又音尹。"
                },
                {
                    "paragraph": "玉戚",
                    "zhushu": "戚，斧也。以玉飾斧。〇玉戚，干寂反，以玉飾斧。"
                },
                {
                    "paragraph": "以舞大夏，",
                    "zhushu": "大夏，夏樂也。周所以舞夏樂者，王者始起，未制作之時，取先王之樂與己同者，假以風化天下。天下大同，乃自作樂。取夏樂者，與周俱文也。王者舞六樂于宗廟之中，舞先王之樂，明有法也；舞己之樂，明有制也；舞四夷之樂，大德廣及之也。東夷之樂曰株離，南夷之樂曰任，西夷之樂曰禁，北夷之樂曰昧。〇大夏，户雅反，注同。株離，音誅。禁，音金，又居鴆反。"
                },
                {
                    "paragraph": "八佾以舞大武，此皆天子之禮也。且夫牛馬維婁，",
                    "zhushu": "繫馬曰維，繫牛曰婁。〇佾，音逸。且夫，音扶，下有夫并注同。婁，力主反。"
                },
                {
                    "paragraph": "委己者也，",
                    "zhushu": "委食己者。〇委己，于僞反，注同。己，音紀。委食，音嗣，下同。"
                },
                {
                    "paragraph": "而柔焉。",
                    "zhushu": "柔，順。"
                },
                {
                    "paragraph": "季氏得民衆乆矣，",
                    "zhushu": "季氏專賞罰，得民衆之心乆矣，民順從之，猶牛馬之於委食己者。"
                },
                {
                    "paragraph": "君無多辱焉。”",
                    "zhushu": "恐民必不從君命，而爲季氏用，反逐君，故云爾。子家駒上說正法，下引時事以諌者，欲使昭公先自正，乃正季氏。"
                },
                {
                    "paragraph": "昭公不從其言，終弑之而敗焉，",
                    "zhushu": "果反爲季氏所逐。"
                },
                {
                    "paragraph": "走之齊。齊侯唁公于野井，",
                    "zhushu": "弔亡國曰唁，弔死國曰弔，弔喪主曰傷，弔所執紼曰絻。〇紼，音弗。絻，音問。"
                },
                {
                    "paragraph": "曰：“奈何君去魯國之社稷？”昭公曰：“喪人",
                    "zhushu": "自謂亡人。〇喪，息浪反，下同，亡也。"
                },
                {
                    "paragraph": "不佞，",
                    "zhushu": "不善。"
                },
                {
                    "paragraph": "失守魯國之社稷，執事以羞。”",
                    "zhushu": "謙自比齊下執事，言以羞及君。○嗛自，音謙，本亦作謙。"
                },
                {
                    "paragraph": "再拜顙。",
                    "zhushu": "顙者，猶今叩頭矣。謝見唁也。○再拜顙，息黨反，拜而稽顙也。"
                },
                {
                    "paragraph": "慶子家駒",
                    "zhushu": "慶，賀。"
                },
                {
                    "paragraph": "曰：“慶子免君於大難矣。”子家駒曰：“臣不佞，䧟君於大難，君不忍加之以鈇鑕，賜之以死。”",
                    "zhushu": "鈇鑕，要斬之罪，即所錫之以死。〇大難，乃旦反，下同。鈇，音甫，又方于反。鑕，之實反。要，一遥反。"
                },
                {
                    "paragraph": "再拜顙。",
                    "zhushu": "謝爲齊侯所慶。"
                },
                {
                    "paragraph": "髙子執簞食",
                    "zhushu": "簞，葦器也。圎曰簞，方曰笥。食，即下所致糗也。○簞，音丹，葦器。食，音嗣，注同。葦，于鬼反。笥，思嗣反。糗，丘九反，又昌紹反。"
                },
                {
                    "paragraph": "與四脡脯，",
                    "zhushu": "屈曰朐，申曰脡。○脡，他頂反，又大頂反。朐，其俱反。"
                },
                {
                    "paragraph": "國子執壷漿，",
                    "zhushu": "壷，禮器。腹方口圎曰壷，反之曰方壷，有爵飾。"
                },
                {
                    "paragraph": "曰：“吾寡君聞君在外，餕饔未就，",
                    "zhushu": "餕，孰食。饔，孰肉。未就，未成也。解所以致糗意。〇餕，音悛。"
                },
                {
                    "paragraph": "敢致糗于從者。”",
                    "zhushu": "糗，糒也。謙不敢斥魯侯，故言從者。○于從，才用反，注及下皆同。糒，音備。"
                },
                {
                    "paragraph": "昭公曰：“君不忘吾先君，延及喪人，錫之以大禮。”再拜稽首，以衽受。",
                    "zhushu": "祍，衣下裳當前者。乏器，謙不敢求索。〇衽，而甚反，又而鴆反，掩裳際也。索，所白反。"
                },
                {
                    "paragraph": "髙子曰：“有夫不祥，",
                    "zhushu": "猶曰人皆有夫不善。"
                },
                {
                    "paragraph": "君無所辱大禮。”",
                    "zhushu": "禮，臣受君錫，荅拜，謂之拜命之辱。髙子見昭公拜辱大卑，故曰君無所辱大禮。〇大卑，音泰，下大學同。"
                },
                {
                    "paragraph": "昭公蓋祭而不甞。",
                    "zhushu": "食必祭者，謙不敢便甞，示有所先。不甞者，待禮讓也。"
                },
                {
                    "paragraph": "景公曰：“寡人有不腆先君之服，未之敢服；",
                    "zhushu": "腆，厚也。服，謂齊侯所著衣服也。言未敢服者，見魯侯乃敢服之，謙辭也。禮，天子朝皮弁，夕𤣥端。朝服以聽朝，玄端以燕。皮弁以征不義，取禽獸，行射。諸侯朝朝服，夕深衣，𤣥端以燕，裨冕以朝。天子以祭其祖禰。卿大夫冕服而助君祭，朝服祭其祖禰。士爵弁，黻衣裳以助公祭，𤣥端以祭其祖禰。○腆，他典反，厚也。著，丁略反。禆，婢支反。黻，音弗。"
                },
                {
                    "paragraph": "有不腆先君之器，",
                    "zhushu": "器，謂上所執簞壷。"
                },
                {
                    "paragraph": "未之敢用。敢以請。”",
                    "zhushu": "請，行禮。"
                },
                {
                    "paragraph": "昭公曰：“喪人不佞，失守魯國之社稷，執事以羞，敢辱大禮？敢辭。”",
                    "zhushu": "不敢當大禮，故敢辭。"
                },
                {
                    "paragraph": "景公曰：“寡人有不腆先君之服，未之敢服；有不腆先君之器，未之敢用。敢固以請。”昭公曰：“以吾宗廟之在魯也，",
                    "zhushu": "以我守宗廟在魯時。"
                },
                {
                    "paragraph": "有先君之服，未之能以服；有先君之器，未之能以出，敢固辭。”",
                    "zhushu": "已有時未能以事人，今已無有，義不可以受人之禮。"
                },
                {
                    "paragraph": "景公曰：“寡人有不腆先君之服，未之敢服；有不腆先君之器，未之敢用。請以饗乎從者。”",
                    "zhushu": "欲令受之，故益謙言從者。〇令，力呈反。"
                },
                {
                    "paragraph": "昭公曰：“喪人其何稱？”",
                    "zhushu": "行禮，賔主當各有所稱。時齊侯以諸侯遇禮接昭公，昭公自嫌失國，不敢以故稱自稱，故執謙問之。○故稱，尺證反。"
                },
                {
                    "paragraph": "景公曰：“孰君而無稱？”",
                    "zhushu": "猶曰誰爲君者，而言無所稱乎？昭公非君乎？"
                },
                {
                    "paragraph": "昭公於是噭然而哭，",
                    "zhushu": "噭然，哭聲貌。感景公言而自傷。〇噭，古弔反，一音古狄反。"
                },
                {
                    "paragraph": "諸大夫皆哭。",
                    "zhushu": "魯諸大夫從昭公者。"
                },
                {
                    "paragraph": "旣哭，以人爲葘，",
                    "zhushu": "菑，周埒，垣也。所以分别内外，衛威儀。今大學辟雍作側字。〇菑，側其反，又側吏反。埒垣，力恱反，下音𡊮。别，彼列反。辟，音壁。"
                },
                {
                    "paragraph": "以幦爲席，",
                    "zhushu": "幦，車覆苓。〇幦，亡歷反，車覆笭也，一音乎闃反。覆笭，力丁反。"
                },
                {
                    "paragraph": "以鞌爲几，以遇禮相見。",
                    "zhushu": "以諸侯出相遇之禮相見。○鞌，音安。"
                },
                {
                    "paragraph": "孔子曰：“其禮與其辭足觀矣。”",
                    "zhushu": "言昭公素能若此，禍不至是。主書者，喜爲大國所唁。地者，痛録公，明臣子當憂納公也。"
                },
                {
                    "paragraph": "〇冬，十月，戊辰，叔孫舎卒。○十有一月，己亥，宋公佐卒于曲𣗥。曲𣗥者何？宋之邑也。諸侯卒其封内不地，此何以地？憂内也。",
                    "zhushu": "時宋公聞昭公見逐，欲憂納之，至曲𣗥而卒，故恩録之。"
                },
                {
                    "paragraph": "〇十有二月，齊侯取運。外取邑不書，此何以書？爲公取之也。",
                    "zhushu": "爲公取運以居公，善其憂内，故書。不舉伐者，以言語從季氏取之。月者，善録齊侯。○爲公，于僞反，注同。",
                    "type": 2
                },
                {
                    "paragraph": "二十有六年，春，王正月，葬宋元公○三月，公至自齊，居于運。",
                    "zhushu": "月者，閔公失國居運。致者，明臣子當憂納公，不當使居運。後不復月者，始録可知。○不復，扶又反，下同。"
                },
                {
                    "paragraph": "○夏，公圍成。",
                    "zhushu": "書者，惡公失國，幸而得運，不脩文德以來之，復擾其民圍成。不從叛書者，本與國俱叛，故不得復，以叛爲重。不從定公，又以親圍下邑爲譏者，昭無臣子，又即如定公，當致也。〇惡，烏路反。"
                },
                {
                    "paragraph": "〇秋，公㑹齊侯、莒子、邾婁子、𣏌伯，盟于鄟陵。",
                    "zhushu": "不月者，時諸侯相與約，欲納公，故内喜爲大信辭。〇鄟，音專，本亦作專。"
                },
                {
                    "paragraph": "公至自㑹，居于運。",
                    "zhushu": "致㑹者，責臣子，明公已得意于諸侯，不憂助納之，而使居于運。"
                },
                {
                    "paragraph": "〇九月，庚申，楚子居卒。〇冬，十月，天王入于成周。成周者何？東周也。",
                    "zhushu": "是時王猛自號爲西周，天下因謂成周爲東周。"
                },
                {
                    "paragraph": "其言入何？",
                    "zhushu": "据入者篡辭。"
                },
                {
                    "paragraph": "不嫌也。",
                    "zhushu": "上言天王，著有天子已明，不嫌爲篡， 主言入者，起其難也。不言京師者，起正居在成周，實外之。月者，爲天下喜，録王者反正位。○爲天，于僞反。"
                },
                {
                    "paragraph": "尹氏、召伯、毛伯以王子朝奔楚。",
                    "zhushu": "立王子朝獨舉尹氏，出奔并舉召伯、毛伯者，明本在尹氏，當先誅渠帥，後治其黨，猶楚嬰齊。〇渠率，所𩔖反，或作帥。",
                    "type": 2
                },
                {
                    "paragraph": "二十有七年，春，公如齊。公至自齊，居于運。〇夏，四月，呉弑其君僚。",
                    "zhushu": "不書闔廬弒其君者，爲季子諱，明季子不忍父子兄弟自相殺，讓國闔廬，欲其享之，故爲没其罪也。不舉專諸弑者，起闔廬當國，賤者不得貶，無所明，又方見爲季子諱，本不出賊以除闔廬罪，雖可貶，猶不舉。月者，非失衆見弑，故不略之。〇爲季，于僞反，下同。見，賢徧反。"
                },
                {
                    "paragraph": "〇楚殺其大夫卻宛。",
                    "zhushu": "〇卻宛，去逆反，下紆阮反。"
                },
                {
                    "paragraph": "〇秋，晉士鞅、宋樂祁犂、衛北宮喜、曹人、邾婁人、滕人㑹于扈。",
                    "zhushu": "〇犂，力兮反，又力私反。"
                },
                {
                    "paragraph": "〇冬，十月，曹伯午卒。○邾婁快來奔。邾婁快者何？邾婁之大夫也。邾婁無大夫，此何以書？以近書也。",
                    "zhushu": "說與鼻我同義。○邾婁快，本又作噲，苦夬反。"
                },
                {
                    "paragraph": "〇公如齊。公至自齊，居于運。",
                    "zhushu": "",
                    "type": 2
                },
                {
                    "paragraph": "二十有八年，春，王三月，葬曹悼公。",
                    "zhushu": "月者，爲下出也。〇爲，于僞反。"
                },
                {
                    "paragraph": "〇公如晉，次于乾侯。",
                    "zhushu": "乾侯，晉地名。月者，閔公内爲強臣所逐，外如晉，不見荅，次于乾侯。不諱者，憂危不暇殺恥。後不月者，録始可知。"
                },
                {
                    "paragraph": "〇夏，四月，丙戍，鄭伯寗卒。",
                    "zhushu": "○伯寗，乃定反，下同，左氏并下滕子名並作寧。"
                },
                {
                    "paragraph": "〇六月，葬鄭定公。〇秋，七月，癸巳，滕子寗卒。○冬，葬滕悼公。",
                    "zhushu": "",
                    "type": 2
                },
                {
                    "paragraph": "二十有九年，春，公至自乾侯，居于運。",
                    "zhushu": "不致以晉者，不見容于晉，未至晉。"
                },
                {
                    "paragraph": "〇齊侯使髙張來唁公。",
                    "zhushu": "言來者，居運，從國内辭。書者，如晉不見荅，喜見唁也。不月者，例時也。"
                },
                {
                    "paragraph": "〇公如晉，次于乾侯。〇夏，四月，庚子，叔倪卒。〇秋，七月。〇冬，十月，運潰。邑不言潰，此其言潰何？",
                    "zhushu": "据國曰潰，邑曰叛。"
                },
                {
                    "paragraph": "郛之也。",
                    "zhushu": "郛，郭。"
                },
                {
                    "paragraph": "曷爲郛之？",
                    "zhushu": "据成三年𣗥叛不言潰也。"
                },
                {
                    "paragraph": "君存焉爾。",
                    "zhushu": "昭公居之，故從國言潰，明罪在公也。不言國之，言郛之者，公失國也。不諱者，責臣子當憂而納之，殺恥不如救危也。孔子曰：“不患寡而患不均，不患貧而患不安。”其本乃由于圍成，失大得小，而不能節用。",
                    "type": 2
                },
                {
                    "paragraph": "三十年，春，王正月，公在乾侯。",
                    "zhushu": "月者，閔公運潰，無尺土之居，逺在乾侯，故以存君書，明臣子當憂納之。"
                },
                {
                    "paragraph": "○夏，六月，庚辰，晉侯去疾卒。",
                    "zhushu": "〇去，起吕反。"
                },
                {
                    "paragraph": "○秋，八月，葬晉頃公。",
                    "zhushu": "〇頃，音傾。"
                },
                {
                    "paragraph": "〇冬，十有二月，呉滅徐，徐子章禹奔楚。",
                    "zhushu": "至此乃月者，所見丗始録夷狄滅小國也。不從上州來、巢見義者，固有出奔可責。○見，賢徧反。",
                    "type": 2
                },
                {
                    "paragraph": "三十有一年，春，王正月，公在乾侯。○季孫隱如㑹晉荀櫟于適歷。",
                    "zhushu": "時晉侯使荀櫟責季氏不納昭公，爲此㑹也。季氏負棰謝過，欲納昭公，昭公創惡季氏，不敢入。公出奔在外，無君命，所以書㑹。而殊外言來者，從王魯録。諱亟取邑。卒大夫者，盈孫文。○荀櫟，本又作躒，又作濼，示滴濼也。適，丁歷反，一音狄。負箠，章蘂反，本又作捶。惡，烏路反。亟，去兾反。孫，音遜。"
                },
                {
                    "paragraph": "○夏，四月，丁巳，薛伯榖卒。",
                    "zhushu": "始卒便名日書葬者，薛比滕最小，廹後定、寅皆當略。"
                },
                {
                    "paragraph": "〇晉侯使荀櫟唁公于乾侯。○秋，葬薛獻公。〇冬，里弓以濫來奔。文何以無邾婁？",
                    "zhushu": "据讀言邾婁。○黒弓，二傳作黒肱。濫，力甘反，又力暫反。"
                },
                {
                    "paragraph": "通濫也。",
                    "zhushu": "通濫爲國，故使無所繫。"
                },
                {
                    "paragraph": "曷爲通濫？",
                    "zhushu": "据庶其不通也。"
                },
                {
                    "paragraph": "賢者子孫宜有地也。賢者孰謂？謂叔術也。",
                    "zhushu": "叔術者，邾婁顔公之弟也，或曰羣公子。"
                },
                {
                    "paragraph": "何賢乎叔術？",
                    "zhushu": "据叔術不書。"
                },
                {
                    "paragraph": "讓國也。其讓國奈何？當邾婁顔之時，",
                    "zhushu": "顔公時也。"
                },
                {
                    "paragraph": "邾婁女有爲魯夫人者，則未知其爲武公與？懿公與？孝公㓜，",
                    "zhushu": "不知孝公者，邾婁外孫邪？將妾子邪？○武公與，音餘。下及注皆同。"
                },
                {
                    "paragraph": "顔淫九公子于宫中，",
                    "zhushu": "所與淫公子凡九人。"
                },
                {
                    "paragraph": "因以納賊，則未知其爲魯公子與？邾婁公子與？臧氏之母，養公者也。君㓜，則宜有養者，大夫之妾，士之妻，",
                    "zhushu": "禮也。"
                },
                {
                    "paragraph": "則未知臧氏之母者曷爲者也？養公者必以其子入養。",
                    "zhushu": "不離人母子，因以娯公也。"
                },
                {
                    "paragraph": "臧氏之母聞有賊，以其子易公，抱公以逃。",
                    "zhushu": "以身死公，則可以其子易公，非事夫之義。然而於王法當賞，以活公爲重也。"
                },
                {
                    "paragraph": "賊至，湊公寢而弑之。",
                    "zhushu": "弑臧氏子也。不知欲弑孝公者，納篡邪？將利其國也？○湊，七豆反。"
                },
                {
                    "paragraph": "臣有鮑廣父與梁買子者，聞有賊，趨而至。臧氏之母曰：“公不死也，在是，吾以吾子易公矣。”於是負孝公之周，訴天子，天子爲之誅顔而立叔術，反孝公于魯。顔夫人者，嫗盈女也，國色也。其言曰：“有能爲我殺殺顔者，吾爲其妻。”",
                    "zhushu": "殺顔者，鮑廣父、梁買子也。婦人以貞一爲行，云爾，非也。○愬，音素，本亦作訴。爲之，于僞反，下爲我、爲之、則爲並同。嫗，紆具反，一音紆羽反。爲行，下孟反，下殺顔者之行同。"
                },
                {
                    "paragraph": "叔術爲之殺殺顔者，而以爲妻。",
                    "zhushu": "利其色也。"
                },
                {
                    "paragraph": "有子焉，謂之盱。夏父者，其所爲有於顔者也。",
                    "zhushu": "爲顔公夫人時，所爲顔公生也。○盱，許于反，又許孤反，本或作晇，一音夸。夏父，户雅反。盱及夏父，邾顔公之二子。"
                },
                {
                    "paragraph": "盱㓜而皆愛之，",
                    "zhushu": "叔術、嫗盈女皆愛盱。"
                },
                {
                    "paragraph": "食必坐二子於其側而食之。有珍怪之食，",
                    "zhushu": "珍怪，猶竒異也。○而食，音嗣。"
                },
                {
                    "paragraph": "盱必先取足焉。夏父曰：“以來，",
                    "zhushu": "猶曰以彼物來置我前。"
                },
                {
                    "paragraph": "人未足",
                    "zhushu": "人，夏父自謂也。"
                },
                {
                    "paragraph": "而盱有餘。”",
                    "zhushu": "言盱所得常多。"
                },
                {
                    "paragraph": "叔術覺焉，",
                    "zhushu": "覺，悟也。知小爭食，長必爭國。易曰：“君子見幾而作。”“知幾其神乎！”幾者，動之微者，事之先見。〇長，丁丈反。先見，賢徧反，下欲見、見王者同。"
                },
                {
                    "paragraph": "曰：“嘻！此誠爾國也夫！”起而致國于夏父。夏父受而中分之，叔術曰：“不可。”三分之，叔術曰：“不可。”四分之，叔術曰：“不可。”五分之，然後受之。",
                    "zhushu": "五分受其一。○曰：嘻，許其反。也夫，音扶。"
                },
                {
                    "paragraph": "公扈子者，邾婁之父兄也，",
                    "zhushu": "當夫子作春秋時，於邾婁君爲父兄之行。公扈者，氏也。〇之行，户郎反。"
                },
                {
                    "paragraph": "習乎邾婁之故，",
                    "zhushu": "故，事也。道，所以言也。"
                },
                {
                    "paragraph": "其言曰：“惡有言人之國賢若此者乎？”",
                    "zhushu": "惡有，猶何有、寧有此之𩔖也。言賢者寧有反妻嫂、殺殺顔者之行乎？○惡有，音烏，注同。"
                },
                {
                    "paragraph": "誅顔之時，天子死，叔術起而致國于夏父。",
                    "zhushu": "言叔術本欲讓，迫有誅顔天子在爾，故天子死則讓，無妻嫂、感兒爭食之事。"
                },
                {
                    "paragraph": "當此之時，邾婁人常被兵于周，曰：“何故死吾天子？”",
                    "zhushu": "猶曰：“何故死畜吾天子，違生時命而立夏父乎？”此天子死則讓之效也。夫子本所以如上傳賢者，惡少功大也。猶律一人有數罪，以重者論之，春秋滅不言入是也。案：叔術妻嫂，雖有過惡，當絶，身無死刑，當以殺殺顔者爲重。宋繆公以反國與與夷，除馮弑君之罪，死乃反國，不如生讓之大也。馮殺與夷，亦不輕于殺殺顔者，比其罪不足而功有餘，故得爲賢。傳復記公扈子言者，欲明天子本以上傳通之，故公扈子有是言。○數，所主反。復，扶又反。"
                },
                {
                    "paragraph": "通濫，則文何以無邾婁？",
                    "zhushu": "据國未有，口繫于人。"
                },
                {
                    "paragraph": "天下未有濫也。",
                    "zhushu": "欲見天下實未有濫國，春秋新通之爾，故口繫于邾婁。"
                },
                {
                    "paragraph": "天下未有濫，則其言以濫來奔何？",
                    "zhushu": "据上說天下實未有濫者，言春秋新通之也。春秋新通之，君文成矣。不言濫黒弓來奔，而反與大夫竊邑來奔同文。"
                },
                {
                    "paragraph": "叔術者，賢大夫也。絶之，則爲叔術不欲絶；不絶，則丗大夫也。",
                    "zhushu": "此解不言濫、黒弓意。叔術者，賢大夫也。如不口繫邾婁，文言濫、黒弓來奔，則爲叔術賢心不欲自絶于國，又觸天下實有濫，無以起新通之，文不可設也。如口不絶邾婁，文言濫、黒弓來奔，則嫌氏邑，起本邾婁丗大夫，春秋口繫通之，文亦不可施。"
                },
                {
                    "paragraph": "大夫之義不得丗，故於是推而通之也。",
                    "zhushu": "推，猶因也。因就大夫竊邑奔文通之，則大夫不丗，叔術賢心不欲自絶，兩明矣。主書者，在春秋前，見王者起，當追有功，顯有德，興滅國，繼絶丗。"
                },
                {
                    "paragraph": "十有二月辛亥，朔，日有食之。",
                    "zhushu": "是後昭公死外，晉大夫專執，楚犯中國，圍蔡也。",
                    "type": 2
                },
                {
                    "paragraph": "三十有二年，春，王正月，公在乾侯。取闞。闞者何？邾婁之邑也。曷爲不繫乎邾婁？諱亟也。",
                    "zhushu": "與取濫爲亟。〇闞，口暫反。亟，去兾反，注同。"
                },
                {
                    "paragraph": "○夏，呉伐越。〇秋，七月。○冬，仲孫何忌㑹晉韓不信、齊髙張、宋仲幾、衛丗叔申、鄭國參、曹人、莒人、邾婁人、薛人、𣏌人、小邾婁人城成周。",
                    "zhushu": "書者，起時善其脩廢職，有尊尊之意也。孔子曰：“謹權量，審法度，脩廢官，四方之政行焉。”言成周者，起正居實外之。○量，音亮。"
                },
                {
                    "paragraph": "〇十有二月己未，公薨于乾侯。",
                    "zhushu": ""
                }
            ]
        },
        {
            "name": "定公第十一",
            "paragraphs": [
                {
                    "paragraph": "定公第十一",
                    "zhushu": "〇何以定公爲昭公子，與左氏異。",
                    "type": 1
                },
                {
                    "paragraph": "元年，春，王。定何以無正月？",
                    "zhushu": "据莊公雖不書即位，猶書正月。"
                },
                {
                    "paragraph": "正月者，正即位也。",
                    "zhushu": "本有正月者，正諸侯之即位。"
                },
                {
                    "paragraph": "定無正月者，即位後也。",
                    "zhushu": "雖書即位於六月，實當如莊公有正月。今無正月者，昭公出奔，國當絶，定公不得繼體奉正，故諱爲微辭，使若即位在正月後，故不書正月。"
                },
                {
                    "paragraph": "即位何以後？",
                    "zhushu": "据正月正即位。"
                },
                {
                    "paragraph": "昭公在外，",
                    "zhushu": "昭公喪在外。"
                },
                {
                    "paragraph": "得入不得入，未可知也。曷爲未可知？",
                    "zhushu": "据已稱元年。"
                },
                {
                    "paragraph": "在季氏也。",
                    "zhushu": "今季氏迎昭公喪而事之，定公得即位；不迎而事之，則不得即位。"
                },
                {
                    "paragraph": "定、哀多微辭，",
                    "zhushu": "微辭，即下傳所言者是也。定公有王無正月，不務公室，喪失國寳。哀公有黄池之㑹，獲麟，故揔言多。○喪，息浪反。"
                },
                {
                    "paragraph": "主人習其讀而問其傳，",
                    "zhushu": "讀謂經，傳謂訓詁。主人謂定公。言主人者，能爲主人，皆當爲微辭，非獨定公。"
                },
                {
                    "paragraph": "則未知己之有罪焉爾。",
                    "zhushu": "此假設而言之。主人，謂定、哀也。設使定、哀習其經而讀之，問其傳解詁，則不知已之有罪於是。此孔子畏時君，上以諱尊隆恩，下以辟害容身，愼之至也。"
                },
                {
                    "paragraph": "〇三月，晉人執宋仲幾于京師。仲幾之罪何？",
                    "zhushu": "据言于京師，成伯討辭，知有罪。〇幾，本或作機。"
                },
                {
                    "paragraph": "不蓑城也。",
                    "zhushu": "若今以草衣城是也。禮，諸侯爲天子治城，各有分丈尺。宋仲幾不治所主。○不衰，素戈反，一或作蓑，一或音初危反。衣，于旣反。爲天，于僞反。下善爲同。"
                },
                {
                    "paragraph": "其言于京師何？",
                    "zhushu": "据城言成周，執不地。"
                },
                {
                    "paragraph": "伯討也。",
                    "zhushu": "大夫不得專執。執，無稱名氏，見伯討例。故地以京師，明以天子事執之，得伯討之義。〇見，賢徧反。"
                },
                {
                    "paragraph": "伯討則其稱人何？",
                    "zhushu": "据城稱名氏，諸侯伯執不稱人也。復發此難者，弟子未解，嫌大夫稱人相執，與諸侯同例。〇復發，扶又反，下皆同。難，乃旦反。解，音蟹。"
                },
                {
                    "paragraph": "貶。",
                    "zhushu": "故稱人爾。不以非伯討故。"
                },
                {
                    "paragraph": "曷爲貶？",
                    "zhushu": "据晉侯伯執稱人，以他罪舉。"
                },
                {
                    "paragraph": "不與大夫專執也。曷爲不與？",
                    "zhushu": "据伯討。"
                },
                {
                    "paragraph": "實與",
                    "zhushu": "言于京師是也。"
                },
                {
                    "paragraph": "而文不與。",
                    "zhushu": "文不與者，貶稱人是也。"
                },
                {
                    "paragraph": "文曷爲不與？大夫之義，不得專執也。",
                    "zhushu": "大夫不得專相執，辟諸侯也。不言歸者，諸侯當決於天子，犯之惡甚，故録所歸。大夫當決主獄爾，犯之罪從外，小惡不復别也。無例，不在常書。又月者，善爲天子執之。○别，彼列反。"
                },
                {
                    "paragraph": "〇夏，六月，癸亥，公之喪至自乾侯。",
                    "zhushu": "至自乾侯者，非公事齊不專，中去之晉，竟不見容，死于乾侯。"
                },
                {
                    "paragraph": "〇戊辰，公即位。癸亥，公之喪至自乾侯，則曷爲以戊辰之日，然後即位？",
                    "zhushu": "据癸亥得入己可知。"
                },
                {
                    "paragraph": "正棺於兩楹之間，然後即位。",
                    "zhushu": "正棺者，象旣小歛，夷於堂。昭公死於外，不得以君臣禮治其喪，故示盡始死之禮。禮，始死于北牗下，浴於中𩅸，飯含於牗下；小歛於户内，夷於兩楹之間；大歛於阼階，𣩵於西階之上，祖于庭，葬於墓。奪孝子之恩，動以逺也。禮，天子五日小歛，七日大歛；諸侯三日小歛，五日大歛；卿大夫二日小歛，三日大歛。夷而絰，𣩵而成服，故戊辰然後即位。凡喪，三日授子杖；五日授大夫杖；七日授士杖。童子、婦人不杖，不能病故也。〇小歛，力驗反，下皆同。北墉，音容，本又作牖。𩅸，力又反。飯，扶晚反。含，户暗反。阼，才故反。"
                },
                {
                    "paragraph": "子沈子曰：“定君乎國，",
                    "zhushu": "定昭公之喪禮於國。"
                },
                {
                    "paragraph": "然後即位。”即位不日，此何以日？",
                    "zhushu": "据即位皆不日。"
                },
                {
                    "paragraph": "録乎内也。",
                    "zhushu": "内事詳録，善得五日變禮。或說危不得以踰年正月即位，故日。主書者，重五始也。"
                },
                {
                    "paragraph": "○秋，七月，癸巳，葬我君昭公。○九月，大雩。",
                    "zhushu": "定公得立，尤喜，而不恤民之應。"
                },
                {
                    "paragraph": "○立煬宫。煬宫者何？",
                    "zhushu": "据十二公無煬公。〇煬，餘亮反。"
                },
                {
                    "paragraph": "煬公之宮也。",
                    "zhushu": "春秋前煬公也。"
                },
                {
                    "paragraph": "立者何？立者不宜立也。立煬宮，非禮也。",
                    "zhushu": "不日，嫌得禮，故復問立也。不日者，所見之丗諱深，使若比武宫惡愈，故不日。"
                },
                {
                    "paragraph": "〇冬，十月，霣霜殺菽。何以書？記異也。",
                    "zhushu": "菽，大豆。時獨殺菽，不殺他物，故爲異。〇霣，于敏反。"
                },
                {
                    "paragraph": "此災菽也，曷爲以異書？",
                    "zhushu": "据無麥苗。以災書。"
                },
                {
                    "paragraph": "異大乎災也。",
                    "zhushu": "異者，所以爲人戒也。重異不重災，君子所以貴教化而賤刑罰也。周十月，夏八月，微霜用事，未可殺菽。菽者，少𩔖，爲稼強，季氏象也。是時定公喜於得位，而不念父黜逐之恥，反爲淫祀立煬宫，故天示以當早誅季氏。",
                    "type": 2
                },
                {
                    "paragraph": "二年，春，王正月。○夏，五月，壬辰，雉門及兩觀災。其言雉門及兩觀災何？",
                    "zhushu": "据桓宫、僖宫災不言及。不但問及者，方於下及聞其文問之，故先俱張本於上。〇兩觀，工喚反，下及注皆同。"
                },
                {
                    "paragraph": "兩觀微也。",
                    "zhushu": "雉門、兩觀，皆天子之制，門爲其主，觀爲其飾，故微也。"
                },
                {
                    "paragraph": "然則曷爲不言雉門災及兩觀？",
                    "zhushu": "据新作雉門及兩觀，先言作者。"
                },
                {
                    "paragraph": "主災者兩觀也。",
                    "zhushu": "時災從兩觀起。"
                },
                {
                    "paragraph": "主災者兩觀，則曷爲後言之？",
                    "zhushu": "据欲使言兩觀災及雉門，若言宋督弒其君與夷及其大夫孔父。"
                },
                {
                    "paragraph": "不以微及大也。何以書？",
                    "zhushu": "不復言雉門及兩觀災。何以書者，上已問雉門及兩觀災，故但言何以書。○不復，扶又反，下同。"
                },
                {
                    "paragraph": "記災也。",
                    "zhushu": "此本子家駒諫昭公，所當先去以自正者。昭公不從其言，卒爲季氏所逐。定公繼其後，宜去其所以失之者，故災亦云爾。立雉門、兩觀不書者，僭天子，不可言，雖在春秋中，猶不書。〇先去，起呂反，下同。"
                },
                {
                    "paragraph": "○秋，楚人伐呉。○冬，十月，新作雉門及兩觀。其言新作之何？",
                    "zhushu": "据俱一門、兩觀，如故常。"
                },
                {
                    "paragraph": "脩大也。",
                    "zhushu": "天災之，當减損如諸侯制，而復脩大，僭天子之禮，故言新作，以見脩大也。〇見，賢徧反。"
                },
                {
                    "paragraph": "脩舊不書，此何以書？",
                    "zhushu": "据西宫災，復脩不書。"
                },
                {
                    "paragraph": "譏。何譏爾？不務乎公室也。",
                    "zhushu": "務，勉也。不務公室，亦可施于乆不脩，亦可施于不務如公室之禮，微辭也。月者，乆也。當即脩之，如諸侯禮。",
                    "type": 2
                },
                {
                    "paragraph": "三年，春，王正月，公如晉，至河乃復。",
                    "zhushu": "月者，内有彊臣之讎，外不見答於晉，故危之。"
                },
                {
                    "paragraph": "○三月，辛卯，邾婁子穿卒。○夏，四月。〇秋，葬邾婁莊公。○冬，仲孫何忌及邾婁子盟于枝。",
                    "zhushu": "後相犯時者，諱公使大夫盟，又未踰年君，薄父子之恩，故爲易辭，使若義結善事。○枝，二傳作拔。易，以䜴反。",
                    "type": 2
                },
                {
                    "paragraph": "四年，春，王二月，癸巳，陳侯呉卒。○三月，公㑹劉子、晉侯、宋公、蔡侯、衛侯、陳子、鄭伯、許男、曹伯、莒子、邾婁子、頓子、胡子、滕子、薛伯、𣏌伯、小邾婁子、齊國夏于召陵，侵楚。",
                    "zhushu": "月而不舉重者，楚以一裘之故，拘蔡昭公數年，然後歸之。諸侯雜然侵之，㑹同最盛，故善録其行義兵也。拘不書者，惡蔡侯吝一裘而見拘執，故匹夫之。執歸不書者，從執例。〇夏，户雅反。邵陵，上照反，本或作召，音同。數年，所主反，下數年皆同。雜，七合反，又如字。惡蔡，烏路反，年末同。吝，力刃反。"
                },
                {
                    "paragraph": "〇夏，四月，庚辰，蔡公孫歸姓帥師滅沈，以沈子嘉歸，殺之。",
                    "zhushu": "爲不㑹召陵故也。不舉滅爲重，書以歸殺之者，責不死位也。日者，定、哀滅例日。定公承黜君之後，有彊臣之讎，故有滅則危懼之，爲定公戒也。〇公孫歸姓，二傳無歸字。姓，音生，又音性。爲不，子僞反，下爲季、爲下、爲治、爲蔡同。"
                },
                {
                    "paragraph": "〇五月，公及諸侯盟于浩油。",
                    "zhushu": "再言公者，昭公數如晉，不見荅，卒爲季氏所逐。定公初即位，得與諸侯盟，故喜録之。後楚復圍蔡不救。不日者，善諸侯能翕然俱有疾楚之心，㑹同最盛，故褒與信辭。○浩油，户老反，又古老反，下音由，一音羊又反。二傳作臯鼬。數，所主反。楚復，扶又反，下而復、復討同。翕，許及反。"
                },
                {
                    "paragraph": "𣏌伯戊卒于㑹。",
                    "zhushu": "不日，與盟同日。○戊，音茂，又音恤。二傳作戍。"
                },
                {
                    "paragraph": "○六月，葬陳惠公。〇許遷于容城。○秋七月，公至自㑹。",
                    "zhushu": "月者，爲下劉卷卒。月者，重録恩。〇卷，音權。"
                },
                {
                    "paragraph": "〇劉卷卒。劉卷者何？天子之大夫也。外大夫不卒，此何以卒？我主之也。",
                    "zhushu": "劉卷即上㑹劉子也。主之者，因上王魯文王之張義也。卒者，明主㑹者當有恩禮也。言劉卷者，主起以大夫卒之，屈於天子也。不日者，比尹氏以天子喪爲主重也。此卷主㑹輕，故不日。"
                },
                {
                    "paragraph": "○葬𣏌悼公。〇楚人圍蔡。",
                    "zhushu": "囊瓦稱人者，楚爲無道，拘蔡昭公數年，而復怒蔡歸有言伐之，故貶，明罪重於圍。"
                },
                {
                    "paragraph": "○晉士鞅、衛孔圄帥師伐鮮虞。",
                    "zhushu": "○圄，魚吕反，左氏作圉。虞，本或作呉，音虞。"
                },
                {
                    "paragraph": "〇葬劉文公。外大夫不書葬，此何以書？録我主也。",
                    "zhushu": "其實以主我恩録之，故云爾。舉采者，禮，諸侯入爲天子大夫，更受采地於京師，天子使大夫爲治其國。有功而卒者，當益封其子。時劉卷以功益封，故不以故國，而以采地書葬，起其事，因恩以廣義也。稱公者，明本諸侯也。○舉采，七代反，下采地同。"
                },
                {
                    "paragraph": "〇冬，十有一月，庚午，蔡侯以呉子及楚人戰于伯莒，楚師敗績。呉何以稱子？",
                    "zhushu": "据滅徐稱國。〇伯莒，左氏作伯。舉。"
                },
                {
                    "paragraph": "夷狄也，而憂中國。",
                    "zhushu": "言子起憂中國，言以明爲蔡故也。與桓十四年同。"
                },
                {
                    "paragraph": "其憂中國奈何？伍子胥父誅乎楚，挾弓而去楚，",
                    "zhushu": "挾弓者，懷格意也。禮：天子雕弓，諸侯彤弓，大夫嬰弓，士盧弓。〇挾弓，音協，又子協反。雕，下遼反。彤，大冬反。嬰弓，於耕反。見司馬法。盧，力呉反。"
                },
                {
                    "paragraph": "以干闔廬。",
                    "zhushu": "不待禮見曰干。欲因闔廬以復讎。○禮見，賢遍反，下不見同。"
                },
                {
                    "paragraph": "闔廬曰：“士之甚！",
                    "zhushu": "言其以賢士之甚。"
                },
                {
                    "paragraph": "勇之甚！”將爲之興師而復讎于楚。伍子胥復曰：“諸侯不爲匹夫興師。",
                    "zhushu": "必須因事者，其義可得。因公託私，而以匹夫興師討諸侯，則不免於亂。〇將爲，于僞反，下不爲也、不爲匹、爲是、注爲子胥同。"
                },
                {
                    "paragraph": "且臣聞之，事君猶事父也，虧君之義，復父之讎，臣不爲也。”於是止。蔡昭公朝乎楚，有美裘焉，囊瓦求之，昭公不與。爲是拘昭公於南郢，數年然後歸之。於其歸焉，用事乎河，",
                    "zhushu": "時北如晉，請伐楚，因祭河。〇囊，乃郎反。郢，以井反，又以政反。"
                },
                {
                    "paragraph": "曰：“天下諸侯苟有能伐楚者，寡人請爲之前列。”楚人聞之，怒，",
                    "zhushu": "見侵後聞蔡有此言而怒。"
                },
                {
                    "paragraph": "爲是興師，使囊瓦將而伐蔡，蔡請救于呉。伍子胥復曰：“蔡非有罪也，楚人爲無道，君如有憂中國之心，則若時可矣。”",
                    "zhushu": "猶曰若是時可興師矣。激發初欲興師意。○將，子匠反。激，古狄反。"
                },
                {
                    "paragraph": "於是興師而救蔡。",
                    "zhushu": "不書與子胥俱者，舉君爲重。子胥不見於經，得爲善者，以呉義文得成之也。雖不舉子胥，爲非懷惡而討不義，君子不得不與也。"
                },
                {
                    "paragraph": "曰：事君猶事父也，此其爲可以復讎奈何？曰：父不受誅，",
                    "zhushu": "不受誅，罪不當誅也。"
                },
                {
                    "paragraph": "子復讎可也。",
                    "zhushu": "孝經曰：“資於事父以事君而敬同。”本取事父之敬以事君，而父以無罪爲君所殺。諸侯之君與王者異，於義得去。君臣已絶，故可也。孝經云：“資於事父以事母。”莊公不得報讎，文姜者，母所生，雖輕於父，重於君也。易曰：“天地之大徳曰生。”故得絶，不得殺。"
                },
                {
                    "paragraph": "父受誅，子復讎，推刃之道也。",
                    "zhushu": "子復讎，非當復討其子。一往一來曰推刃。〇當，丁浪反。"
                },
                {
                    "paragraph": "復讎不除害，",
                    "zhushu": "取讎身而已，不得兼讎子，復將恐害己而殺之。時子胥因呉之衆，墮平王之墓，燒其宗廟而已。昭王雖可得殺，不除去。〇墮，許規反。去，起呂反。"
                },
                {
                    "paragraph": "朋友相衛",
                    "zhushu": "，同門曰朋，同志曰友。相衛，不使爲讎所勝。時子胥因仕於呉爲大夫。君臣言朋友者，闔廬本以朋友之道爲子胥復讎。孔子曰：“益者三友，損者三友。友直，友諒，友多聞，益矣。友便辟，友善柔，友便佞，損矣。”〇辟，婢亦反。辯佞，如字，本亦作便佞。"
                },
                {
                    "paragraph": "而不相迿，",
                    "zhushu": "迿，出表辭，猶先也。不當先相擊刺，所以伸孝子之恩。〇迿，音峻，又音巡，又𤣥徧反，先也。刺，七亦反。"
                },
                {
                    "paragraph": "古之道也。○楚囊瓦出奔鄭。○庚辰，呉入楚。呉何以不稱子？",
                    "zhushu": "据狄人盟于邢，有進行稱人。○行，下孟反。"
                },
                {
                    "paragraph": "反夷狄也。其反夷狄奈何？君舎于君室，大夫舎于大夫室，蓋妻楚王之母也。",
                    "zhushu": "舎其室，因其婦人爲妻。日者，惡其無義。",
                    "type": 2
                },
                {
                    "paragraph": "五年，春，王正月，辛亥朔，日有食之。",
                    "zhushu": "是後臣恣日甚。魯失國寳，宋大夫叛。"
                },
                {
                    "paragraph": "○夏，歸粟于蔡。孰歸之？諸侯歸之。曷爲不言諸侯歸之？",
                    "zhushu": "据齊人來歸衛寳。"
                },
                {
                    "paragraph": "離至不可得而序，故言我也。",
                    "zhushu": "時爲蔡新被強楚之兵，故歸之粟，與戍陳同義。〇爲，于僞反。"
                },
                {
                    "paragraph": "○於越入呉。於越者何？越者何？",
                    "zhushu": "不言或者，嫌兩國。"
                },
                {
                    "paragraph": "於越者，未能以其名通也。越者，能以其名通也。",
                    "zhushu": "越人自名於越，君子名之曰越。治國有狀，能與中國通者，以中國之辭言之曰越。治國無狀，不能與中國通者，以其俗辭言之。因其俗可以見善惡，故云爾。赤狄以赤進者，狄於北方揔名，赤者其别，與越異也。呉新憂中國，士卒罷敝，而入之，疾罪重，故謂之於越。○見，賢徧反。卒，子忽反。罷弊，音皮，弊，亦作敝，音同。"
                },
                {
                    "paragraph": "○六月，丙申，季孫隱如卒。",
                    "zhushu": "仲遂以貶起弒，是不貶，著其逐君者，舉君出爲重，故從季辛起之，猶衛孫寗。○弒，音試。"
                },
                {
                    "paragraph": "○秋，七月，壬子，叔孫不敢卒。○冬，晉士鞅帥師圍鮮虞。",
                    "zhushu": "",
                    "type": 2
                },
                {
                    "paragraph": "六年，春，王正月，癸亥，鄭游遬帥師滅許，以許男斯歸。○二月，公侵鄭。",
                    "zhushu": "月者，内有彊臣之讎，不能討而外結怨，故危之。"
                },
                {
                    "paragraph": "公至自侵鄭。○夏，季孫斯、仲孫何忌如晉。○秋，晉人執宋行人樂祁犂。○冬，城中城。〇季孫斯、仲孫忌帥師圍運。此仲孫何忌也，曷爲謂之仲孫忌？譏二名。二名，非禮也。",
                    "zhushu": "爲其難諱也。一字爲名，令難言而易諱，所以長臣子之敬，不逼下也。春秋定、哀之間，文致大平，欲見王者治定，無所復爲譏，唯有二名，故譏之。此春秋之制也。〇爲其，于僞反。令，力呈反。易，以䜴反。長，丁丈反。大，音泰。見，賢徧反。治，直吏反。復，扶又反。",
                    "type": 2
                },
                {
                    "paragraph": "七年，春，王正月。○夏四月。〇秋，齊侯、鄭伯盟于鹹。",
                    "zhushu": "○鹹，音咸。"
                },
                {
                    "paragraph": "〇齊人執衛行人北宮結以侵衛。〇齊侯、衛侯盟于沙澤。○大雩。",
                    "zhushu": "先是公侵鄭，城中城。季孫斯、仲孫忌如晉圍運，費重不恤民之應。○費重，芳味反，下同。"
                },
                {
                    "paragraph": "〇齊國夏帥師伐我西鄙。〇九月，大雩。",
                    "zhushu": "承前費重不恤民，又重之以齊師伐我，我自救之役。○重之，直用反。"
                },
                {
                    "paragraph": "○冬十月。",
                    "zhushu": "",
                    "type": 2
                },
                {
                    "paragraph": "八年，春，王正月，公侵齊。公至自侵齊。○二月，公侵齊。三月，公至自侵齊。",
                    "zhushu": "出入月者，内有彊臣之讎，外犯彊，齊再出，尤危於侵鄭，故知入亦當䝉上月。"
                },
                {
                    "paragraph": "〇曹伯露卒。○夏，齊國夏帥師伐我西鄙。〇公㑹晉師于瓦。公至自瓦。",
                    "zhushu": "此晉趙鞅之師也。但言晉師者，君不㑹大夫之辭也。公㑹大夫，不别得意，雖得意不致。此致者，諱公爲大夫所㑹，故使若得意者。〇别，彼列反。"
                },
                {
                    "paragraph": "○秋，七月，戊辰，陳侯柳卒。〇晉趙鞅帥師侵鄭，遂侵衛。葬曹靖公。",
                    "zhushu": "〇曹竫，才井反，本亦作靖。"
                },
                {
                    "paragraph": "〇九月，葬陳懷公。季孫斯、仲孫何忌帥師侵衛。〇冬，衛侯、鄭伯盟于曲濮。",
                    "zhushu": "○濮，音卜。"
                },
                {
                    "paragraph": "〇從祀先公。從祀者何？順祀也。",
                    "zhushu": "復文公之逆祀。"
                },
                {
                    "paragraph": "文公逆祀，去者三人。",
                    "zhushu": "諫不從而去之。"
                },
                {
                    "paragraph": "定公順祀，叛者五人。",
                    "zhushu": "諌不以禮而去曰叛。去與叛皆不書者，微也。不書禘者，後祫亦順，非獨禘也。言祀者，無已，長乆之辭。不言僖公者，閔公亦得其順。"
                },
                {
                    "paragraph": "〇盗竊寳玉大弓。盗者孰謂？",
                    "zhushu": "微而竊大，可怪，故問之。"
                },
                {
                    "paragraph": "謂陽虎也。陽虎者，曷爲者也？季氏之宰也。",
                    "zhushu": "季氏之陪臣爲政者。"
                },
                {
                    "paragraph": "季氏之宰，則微者也，惡乎得國寳而竊之？陽虎專季氏，季氏專魯國。陽虎拘季孫，",
                    "zhushu": "季氏逐昭公之後，取其寳玉，藏於其家。陽虎拘季孫，奪其寳玉。季孫取玉不書者，舉逐君爲重。○惡乎，音烏。"
                },
                {
                    "paragraph": "孟氏與叔孫氏迭而食之，睋而鋟其板，",
                    "zhushu": "以爪刻其饋歛板。○迭，大結反，注同。食之，音嗣，下注佚食同。睋而，五多反，下同。鋟，本又作鐵，七廉反，又且審反，以爪刻饋歛板也。本或作鈠，誤。"
                },
                {
                    "paragraph": "曰：“某月某日，將殺我于蒲圃。”力能救我，則於是",
                    "zhushu": "於是時。〇圃，本又作甫，同，布古反，又音布。"
                },
                {
                    "paragraph": "至乎？”曰：“若時而出。”臨南者，陽虎之出也，御之。",
                    "zhushu": "爲季孫御。"
                },
                {
                    "paragraph": "於其乗焉，季孫謂臨南曰：“以季氏之丗丗有子，",
                    "zhushu": "言我季氏累丗有女以爲臣。〇其乗，繩證反，下皆同。女，音汝。"
                },
                {
                    "paragraph": "子可以不免我死乎？”",
                    "zhushu": "以義責之。"
                },
                {
                    "paragraph": "臨南曰：“有力不足，臣何敢不勉？”陽越者，陽虎之從弟也，爲右。",
                    "zhushu": "爲季孫車右，實衛之。〇從弟，才用反，下同。"
                },
                {
                    "paragraph": "諸陽之從者，車數十乗。至于孟衢，",
                    "zhushu": "孟氏衢，四逹，可以橫去。○數，所主反。"
                },
                {
                    "paragraph": "臨南投䇿而墜之，",
                    "zhushu": "䇿，馬捶也。見二家迭食之，欲將季孫由孟氏免之，恐陽越不聽，故詐投䇿，欲使下車。○而隊，直𩔖反。捶，章蘂反。"
                },
                {
                    "paragraph": "陽越下取䇿，臨南駷馬，",
                    "zhushu": "捶馬銜走。〇駷，本又作𣙙，字書無此字，相承用之，素動反。"
                },
                {
                    "paragraph": "而由乎孟氏。陽虎從而射之，矢著于莊門。",
                    "zhushu": "莊門，孟氏所入門名。言幾中季孫，賴門閉，故著門。〇射，食亦反。著，直略反，注同。莊，本或作嚴，亦音莊。幾，音祈。中，丁仲反。"
                },
                {
                    "paragraph": "然而甲起於琴如，",
                    "zhushu": "甲，公歛處父所帥也。琴如，地名。二家知岀期，故於是時起兵。"
                },
                {
                    "paragraph": "弑不成，却反舎于郊，皆說然息。",
                    "zhushu": "說，解舎。然，猶如○殺。不，音試，下同。郤反，去略反 ，本又作却。說然，本又作稅，始銳反，又他㑹反，注同。說，解舎也。然，猶如也。"
                },
                {
                    "paragraph": "或曰：“弑千乗之主",
                    "zhushu": "時季氏邑至於千乗。"
                },
                {
                    "paragraph": "而不克，舎此，可乎？”",
                    "zhushu": "嫌其近而無所依。"
                },
                {
                    "paragraph": "陽虎曰：“夫孺子得國而已，",
                    "zhushu": "得免，專國家而已。"
                },
                {
                    "paragraph": "如丈夫何？”",
                    "zhushu": "如，猶奈也。丈夫，大人稱也。〇稱，尺證反。"
                },
                {
                    "paragraph": "睋而曰：“彼哉！彼哉！",
                    "zhushu": "望見公歛處父師，而曰“彼哉！彼哉”。再言之者，切遽意。〇遽，其慮反。"
                },
                {
                    "paragraph": "趣駕！”",
                    "zhushu": "使疾駕。〇趣，七欲反，一音七住反。"
                },
                {
                    "paragraph": "旣駕，公歛處父帥師而至，",
                    "zhushu": "公歛處父，孟氏、叔孫氏將兵之將。"
                },
                {
                    "paragraph": "慬然後得免。自是走之晉。寳者何？璋判白，",
                    "zhushu": "判，半也。半圭曰璋。白藏天子，青藏諸侯。魯得郊天，故錫以白。不言璋言玉者，起珪、璧、琮、璜、璋五玉盡亡之也。傳獨言璋者，所以郊事天，尤重。詩云：“奉璋峨峨，髦士攸宜”是也。禮：珪以朝，璧以聘，琮以發兵，璜以發衆，璋以徴召。○慬，其靳反。璋，音章。琮，在宗反。璜，音黄。峨峨，五多反，本又作娥。髦，音毛。"
                },
                {
                    "paragraph": "弓繡質，",
                    "zhushu": "質，拊也。言大者力千斤。○拊，芳甫反，又方于反。"
                },
                {
                    "paragraph": "龜青純。",
                    "zhushu": "純，縁也，謂縁甲𩑺也。千歳之龜青髯，明于吉凶。易曰：“定天下之吉凶，成天下之亹舋者，莫善乎蓍龜。”經不言龜者，以先知從寳省文。謂之寳者，丗丗保用之辭。此皆魯始封之錫，不言取而言竊者，正名也。定公從季孫假馬，孔子曰：“君之於臣，有取無假。”而君臣之義立。主書者，定公失政，權移陪臣，拘其尊卿，喪其五玉，無以合信天子，交質諸侯，當絶之。不書拘季孫者，舉五玉爲重。書大弓者，使若都以國寳書，微辭也。〇青純，之閏反，注同。純縁，悅絹反，下同。𩑺，而占反。亹，亡匪反。蓍，音尸。喪，息浪反。",
                    "type": 2
                },
                {
                    "paragraph": "九年，春，王正月。〇夏，四月，戊申，鄭伯囆卒。",
                    "zhushu": "○囆，勑邁反，左氏作蠆。"
                },
                {
                    "paragraph": "得寳玉、大弓。何以書？國寳也。喪之書，得之書。",
                    "zhushu": "微辭也。使若都以重國寳，故書。不以罪定公者，其寳失之當坐，得之當除。以竊寳不月，知得例不䝉上月。○喪，息浪反。"
                },
                {
                    "paragraph": "〇六月，葬鄭獻公。○秋，齊侯、衛侯次于五氏。",
                    "zhushu": "欲伐魯也。善魯能却難早，故書次而去。〇卻難，起略反，下乃旦反。卻，亦作却。"
                },
                {
                    "paragraph": "〇秦伯卒。〇冬，葬秦哀公。十年，春，王三月，及齊平。",
                    "zhushu": "月者，頰谷之㑹，齊侯欲執定公，故不易。〇不易，以䜴反，下同。"
                },
                {
                    "paragraph": "○夏，公㑹齊侯于頰谷。公至自頰谷。",
                    "zhushu": "上平爲頰谷之㑹，不易，故月。致地者，頰谷之㑹，齊侯作侏儒之樂，欲以執定公。孔子曰：“匹夫而熒惑於諸侯者誅。”於是誅侏儒。侏儒首足異處，齊侯大懼。曲節從教，得意故致也。〇頰谷，古協反，左氏作夾谷。熒惑，音螢，一音于瓊反。處，昌慮反。"
                },
                {
                    "paragraph": "〇晉趙鞅帥師圍衛。〇齊人來歸運、讙、龜隂田。齊人曷爲來歸運、讙、龜隂田？",
                    "zhushu": "据齊甞取魯邑。"
                },
                {
                    "paragraph": "孔子行乎季孫，三月不違，",
                    "zhushu": "孔子仕魯，政事行乎季孫，三月之中不見違。過是違之也。不言政行乎定公者，政在季氏之家。"
                },
                {
                    "paragraph": "齊人爲是來歸之。",
                    "zhushu": "齊侯自頰谷㑹歸，謂晏子曰：“寡人獲過於魯侯，如之何？”晏子曰：“君子謝過以質，小人謝過以文。齊甞侵魯四邑，請皆還之。”歸濟西田不言來，比其言來者，已絶魯，不應復得，故從外來常文，與齊人來歸衛寳同。夫子雖欲不受，定公貪而受之，比違之驗。○爲，于僞反。復得，扶又反，年末及十一年同。"
                },
                {
                    "paragraph": "叔孫州仇、仲孫何忌帥師圍郈。",
                    "zhushu": "〇郈，音后。"
                },
                {
                    "paragraph": "〇秋，叔孫州仇、仲孫何忌帥師圍費。〇宋樂丗心出奔曹。〇宋父子池出奔陳。",
                    "zhushu": "○池，左氏作地。"
                },
                {
                    "paragraph": "〇冬，齊侯、衛侯、鄭游遬㑹于鞌。",
                    "zhushu": "〇于鞌，左氏作安甫。"
                },
                {
                    "paragraph": "〇叔孫州仇如齊。○宋公之弟辰曁宋仲佗、石彄岀奔陳。",
                    "zhushu": "復出宋者，惡仲佗悉欲帥國人去，故舉國言之。公子池、樂世心、石彄從之，皆是也。辰言曁者，明仲佗強與俱出也。三大夫出不月者，舉國危亦見矣。○曁，其器反。佗，大多反。彄，古侯反。惡，烏路反。強，其丈反。見，賢徧反。",
                    "type": 2
                },
                {
                    "paragraph": "十有一年，春，宋公之弟辰及仲佗、石彄、公子池自陳入于蕭以叛。",
                    "zhushu": "不復言宋仲佗者，本舉國已明矣。辰言及者，後汲汲當坐重。○復，扶又反。"
                },
                {
                    "paragraph": "〇夏，四月。〇秋，宋樂丗心自曹入于蕭。",
                    "zhushu": "不言叛者，從叛臣，叛可知。"
                },
                {
                    "paragraph": "〇冬，及鄭平。〇叔還如鄭莅盟。",
                    "zhushu": "○還，音旋。",
                    "type": 2
                },
                {
                    "paragraph": "十有二年，春，薛伯定卒。",
                    "zhushu": "不日月者，子無道，當廢之，而以爲後，未至三年，失衆見弑，危社稷宗廟，禍端在定，故略之。○見殺，音試。"
                },
                {
                    "paragraph": "〇夏，葬薛襄公。○叔孫州仇帥師墮郈。",
                    "zhushu": "○墮，許規反，下同。"
                },
                {
                    "paragraph": "〇衛公孟彄帥師伐曹。○季孫斯、仲孫何忌帥師墮費。曷爲帥師墮郈、帥師墮費？",
                    "zhushu": "据城費。"
                },
                {
                    "paragraph": "孔子行乎季孫，三月不違，曰：“家不藏甲，邑無百雉之城。”於是帥師墮郈，帥師墮費。",
                    "zhushu": "郈，叔孫氏所食邑。費，季氏所食邑。二大夫、宰吏數叛，患之，以問孔子。孔子曰：“陪臣執國命，采長數叛者，坐邑有城池之固，家有甲兵之藏故也。”季氏說其言而墮之。故君子時然後言，人不厭其言。書者，善定公任大聖，復古制，弱臣勢也。不書去甲者，舉墮城爲重。〇吏數，所角反，下同。采長，七代反，下丁丈反。說，音恱。厭，於豔反。去，起吕反。"
                },
                {
                    "paragraph": "雉者何？五板而堵，",
                    "zhushu": "八尺曰板，堵凡四十尺。〇堵，丁古反。"
                },
                {
                    "paragraph": "五堵而雉，",
                    "zhushu": "二百尺。"
                },
                {
                    "paragraph": "百雉而城。",
                    "zhushu": "二萬尺。凡周十一里三十三歩二尺，公侯之制也。禮，天子千雉，蓋受百雉之城十，伯七十雉，子男五十雉。天子周城，諸侯軒城。軒城者，缺南面以受過也。"
                },
                {
                    "paragraph": "〇秋，大雩。",
                    "zhushu": "不能事事信用孔子，聖澤廢。"
                },
                {
                    "paragraph": "〇冬，十月，癸亥，公㑹晉侯盟于黃。○十有一月，丙寅，朔，日有食之。",
                    "zhushu": "是後薛弒其君比，晉荀寅、士吉射入于朝歌以叛。〇射，食亦反，又食夜反。朝歌，如字。"
                },
                {
                    "paragraph": "○公至自黃。○十有二月，公圍成。公至自圍成。",
                    "zhushu": "成，仲孫氏邑。圍成，月又致者，天子不親征下士，諸侯不親征叛邑。公親圍成不能服，不能以一國爲家，甚危，若從他國來，故危録之。",
                    "type": 2
                },
                {
                    "paragraph": "十有三年，春，齊侯、衛侯次于垂瑕。",
                    "zhushu": "〇垂瑕，如字，又音加，二傳作垂葭。"
                },
                {
                    "paragraph": "〇夏，築蛇淵囿。〇大蒐于比蒲。",
                    "zhushu": "○大廋，所求反，本又作蒐。比，音毗。"
                },
                {
                    "paragraph": "○衛公孟彄帥師伐曹。〇秋，晉趙鞅入于晉陽以叛。〇冬，晉荀寅及士吉射入于朝歌以叛。○晉趙鞅歸于晉。此叛也，其言歸何？",
                    "zhushu": "据叛與出入惡同。"
                },
                {
                    "paragraph": "以地正國也。",
                    "zhushu": "軍以井田立數，故言以地。"
                },
                {
                    "paragraph": "其以地正國奈何？晉趙鞅取晉陽之甲，以逐荀寅與士吉射。荀寅與士吉射者，曷爲者也？君側之惡人也。此逐君側之惡人，曷爲以叛言之？無君命也。",
                    "zhushu": "無君命者，操兵郷國，故初謂之叛，後知其意欲逐君側之惡人，故録其釋兵，書歸赦之。君子誅意不誅事。晉陽之甲者，趙簡子之邑，以邑中甲逐之。〇操，七曹反。郷，許亮反。"
                },
                {
                    "paragraph": "〇薛弑其君比。",
                    "zhushu": "",
                    "type": 2
                },
                {
                    "paragraph": "十有四年，春，衛公叔戍來奔。〇晉趙陽出奔宋。",
                    "zhushu": "〇晉趙陽，左氏作衛趙陽。"
                },
                {
                    "paragraph": "○三月，辛巳，楚公子結、陳公子佗人帥師滅頓，以頓子牄歸。",
                    "zhushu": "不别以歸何國者，明楚、陳以滅人爲重，頓子以不死位爲重。〇公子佗人，大河反，二傳作公孫佗人。牄，七良反，二傳作牂。别，彼列反。"
                },
                {
                    "paragraph": "〇夏，衛北宫結來奔。〇五月，於越敗呉于醉李。",
                    "zhushu": "月者，爲下卒出。○醉李，本又作雋，音司。爲，于僞反。"
                },
                {
                    "paragraph": "〇呉子光卒。〇公㑹齊侯、衛侯于堅。",
                    "zhushu": "○堅，如字，本又作掔，音牽，左氏作牽。"
                },
                {
                    "paragraph": "公至自㑹。〇秋，齊侯、宋公㑹于洮。",
                    "zhushu": "〇洮，他刀反。"
                },
                {
                    "paragraph": "○天王使石尚來歸脤。石尚者何？天子之士也。",
                    "zhushu": "天子上士，以名氏通。〇脤，市軫反。"
                },
                {
                    "paragraph": "脤者何？爼實也。",
                    "zhushu": "實，爼肉也。"
                },
                {
                    "paragraph": "腥曰脤，熟曰燔。",
                    "zhushu": "禮，諸侯朝天子，助祭扵宗廟，然後受爼實。時魯不助祭而歸之，故書以譏之。○燔，本亦作膰，又作繙，音煩。"
                },
                {
                    "paragraph": "〇衛丗子蒯聵出奔宋。",
                    "zhushu": "主書者，子雖見逐，無去父之義。○蒯聵，苦怪反，下五怪反。"
                },
                {
                    "paragraph": "○衛公孟彄出奔鄭。〇宋公之弟辰，自蕭來奔。〇大蒐于比蒲。",
                    "zhushu": "譏亟也。〇亟，去兾反。"
                },
                {
                    "paragraph": "○邾婁子來㑹公。",
                    "zhushu": "書者，非邾婁子㑹人於都也。如入人都，當脩朝禮。古者諸侯將朝天子，必先㑹間𨻶之地，考德行，一刑法，講禮義，正文章，習事天子之儀，尊京師，重法度，恐過誤。言公者，不受于廟。〇間𨻶，音閑，下去逆反。"
                },
                {
                    "paragraph": "〇城莒父及霄。",
                    "zhushu": "去冬者，是歳蓋孔子由大司寇攝相事，政化大行。粥羔肫者不飾，男女異路，道無拾遺。齊懼，北面事魯，饋女樂以間之。定公聽季桓子受之，三日不朝，當坐淫，故貶之。歸女樂不書者，本以淫受之，故深諱其本。又三日不朝，孔子行，魯人皆知孔子所以去。附嫌近害，雖可書，猶不書。或說無冬者，坐受女樂，令聖人去。冬，隂，臣之象也。〇父，音甫。去，起吕反。相，息亮反。粥羔，羊六反。間，間厠之間。近，附近之近。",
                    "type": 2
                },
                {
                    "paragraph": "十有五年，春，王正月，邾婁子來朝。〇鼷䑕食郊牛，牛死，改卜牛。曷爲不言其所食？",
                    "zhushu": "据食角。〇鼷，音𠔃。"
                },
                {
                    "paragraph": "漫也。",
                    "zhushu": "漫者，徧食其身，災不敬也。不舉牛死爲重，復舉食者，内災甚矣，録内不言火是也。○漫，亡半反，猶徧也。徧，音遍。復舉，扶又反，下同。"
                },
                {
                    "paragraph": "〇二月，辛丑，楚子滅胡，以胡子豹歸。〇夏，五月，辛亥，郊。曷爲以夏五月郊？",
                    "zhushu": "据魯郊正當卜春三正也。又養牲不過三月。"
                },
                {
                    "paragraph": "三卜之運也。",
                    "zhushu": "運，轉也。已卜春三正不吉，復轉卜夏三月、周五月，得二吉，故五月郊也。易曰：“再三瀆，瀆則不告。”不得其事，雖吉猶不當爲也。不舉卜者，從可知。"
                },
                {
                    "paragraph": "〇壬申，公薨于髙寢。〇鄭軒逹帥師伐宋。",
                    "zhushu": "○軒逹，左氏作罕逹。"
                },
                {
                    "paragraph": "〇齊侯、衛侯次于籧篨。",
                    "zhushu": "○籧篨，其居反，下直居反。"
                },
                {
                    "paragraph": "○邾婁子來奔喪。其言來奔喪何？",
                    "zhushu": "据㑹葬以禮書，歸含且賵不言來。〇含，户暗反。賵，芳鳯反。"
                },
                {
                    "paragraph": "奔喪，非禮也。",
                    "zhushu": "但解奔䘮者，明言來者常文，不爲早晩施也。禮，天子崩，諸侯奔喪㑹葬；諸侯薨，有服者奔䘮，無服者㑹葬。邾婁與魯無服，故以非禮書。禮有不弔者三：兵死、壓死、溺死。爲，于僞反。厭死，於甲反。"
                },
                {
                    "paragraph": "○秋，七月，壬申，姒氏卒。姒氏者何？哀公之母也。",
                    "zhushu": "姒氏，𣏌女。哀公者，即定公之妾子。"
                },
                {
                    "paragraph": "何以不稱夫人？",
                    "zhushu": "据母以子貴。"
                },
                {
                    "paragraph": "哀未君也。",
                    "zhushu": "未踰年不稱公。"
                },
                {
                    "paragraph": "〇八月，庚辰，朔，日有食之。",
                    "zhushu": "是後衛蒯聵犯父命，盗殺蔡侯申，齊陳乞弒其君舎。"
                },
                {
                    "paragraph": "〇九月，滕子來㑹葬。〇丁巳，葬我君定公，雨，不克葬。戊午，日下𣅳，乃克葬。",
                    "zhushu": "𣅳，日西也。易曰日中則𣅳是也。下𣅳，蓋晡時。〇𣅳，音側。晡，布呉反。"
                },
                {
                    "paragraph": "○辛巳，葬定姒。定姒何以書葬？",
                    "zhushu": "据不稱小君，子般不書葬。"
                },
                {
                    "paragraph": "未踰年之君也。",
                    "zhushu": "哀未踰年也。母以子貴，故以子正之。"
                },
                {
                    "paragraph": "有子則廟，廟則書葬。",
                    "zhushu": "如未踰年君之禮。稱謚者，方當踰年稱夫人。曽子問曰：“並有䘮，則如之何？何先何後？”孔子曰：“葬，先輕而後重，其奠也，其虞也，先重而後輕，禮也。”"
                },
                {
                    "paragraph": "○冬，城𣾰。",
                    "zhushu": "〇𣾰，音七。"
                }
            ]
        },
        {
            "name": "哀公第十二",
            "paragraphs": [
                {
                    "paragraph": "哀公第十二",
                    "zhushu": "",
                    "type": 1
                },
                {
                    "paragraph": "元年，春，王正月，公即位。〇楚子、陳侯、隨侯、許男圍蔡。",
                    "zhushu": "隨，微國。稱侯者，本爵俱侯，土地見侵削，故微爾。許男者，戌也。前許男斯見滅以歸，今戍復見者，自復。斯不死位，自復無惡文者，滅以歸可知。〇復見，扶又反，下賢徧反。"
                },
                {
                    "paragraph": "〇鼷䑕食郊牛，",
                    "zhushu": "災，不敬，故。"
                },
                {
                    "paragraph": "改卜牛。〇夏，四月，辛巳，郊。〇秋，齊侯、衛侯伐晉。○冬，仲孫何忌帥師伐邾婁。",
                    "zhushu": "邾婁子新來奔喪，伐之不諱者，期外恩殺惡輕，明當與根牟有差。○殺，所戒反。",
                    "type": 2
                },
                {
                    "paragraph": "二年，春，王二月，季孫斯、叔孫州仇、仲孫何忌帥師伐邾婁，取漷東田及沂西田。",
                    "zhushu": "漷、沂，皆水名。邾婁子來奔喪，取其地不諱者，義與上同。○郭，火虢反，徐音郭。沂，魚依反。"
                },
                {
                    "paragraph": "癸巳，叔孫州仇、仲孫何忌及邾婁子盟于句繹。",
                    "zhushu": "所以再出大夫名氏者，季孫斯不與盟。〇句繹，古侯反，下音亦。與，音預。"
                },
                {
                    "paragraph": "〇夏，四月，丙子，衛侯元卒。〇滕子來朝。〇晉趙鞅帥師納衛丗子蒯聵于戚。戚者何？衛之邑也。曷爲不言入于衛？",
                    "zhushu": "据弗，克納未入國文。言“納于邾婁”。納者，入辭，故傳言“曷爲不言入于衛”。"
                },
                {
                    "paragraph": "父有子，子不得有父也。",
                    "zhushu": "明父得有子而廢之，子不得有父之所有，故奪其國文，正其義也。不貶蒯聵者，下曼姑圍戚無惡文，嫌曼姑可爲輙誅其父，故明不得也。不去國見挈者，不言入于衛，不可醇無國文。輙出奔不書者，不責拒父也。主書者，與頓子同。○爲，于僞反。去，起吕反。見挈，賢徧反，下去結反。"
                },
                {
                    "paragraph": "〇秋，八月，甲戍，晉趙鞅帥師及鄭軒逹帥師戰于栗，鄭師敗績。",
                    "zhushu": "〇栗，一本作“秩”，二傳作“纎”。"
                },
                {
                    "paragraph": "○冬，十月，葬衛靈公。○十有一月，蔡遷于州來。",
                    "zhushu": "畏楚也。州來，呉所㓕。"
                },
                {
                    "paragraph": "蔡殺其大夫公子駟。",
                    "zhushu": "稱國以殺者，君殺大夫之辭。稱公子者，惡失親也。○惡，烏路反。",
                    "type": 2
                },
                {
                    "paragraph": "三年，春，齊國夏、衛石曼姑帥師圍戚。齊國夏曷爲與衛石曼姑帥師圍戚？",
                    "zhushu": "据晉趙鞅以地正國，加叛文。今此無加文，故問之。"
                },
                {
                    "paragraph": "伯討也。",
                    "zhushu": "方伯所。當討，故使國夏首兵。"
                },
                {
                    "paragraph": "此其爲伯討奈何？曼姑受命乎靈公而立輙，",
                    "zhushu": "靈公者，蒯聵之父。"
                },
                {
                    "paragraph": "以曼姑之義，爲固可以距之也。",
                    "zhushu": "曼姑無惡文者，起曼姑得拒之。曼姑，臣也。拒之者，上爲靈公命，下爲輙故，義不可以子誅父，故但得拒之而已。傳所以曼姑解伯討者，推曼姑得拒之，則國夏得討之明矣。不言圍衛者，順上文，辟圍輙。○上爲，于僞反。下“爲輙”“爲衛”“不爲”同。"
                },
                {
                    "paragraph": "輙者曷爲者也？蒯聵之子也。然則曷爲不立蒯聵而立輙？",
                    "zhushu": "据春秋有父死子繼。"
                },
                {
                    "paragraph": "蒯聵爲無道，",
                    "zhushu": "行不中善道。〇中，丁仲反。"
                },
                {
                    "paragraph": "靈公逐蒯聵而立輙。然則輙之義可以立乎？",
                    "zhushu": "輙之義不可以拒父，故但問可立與不。"
                },
                {
                    "paragraph": "曰：“可。”其可奈何？不以父命辭王父命，",
                    "zhushu": "不以蒯聵命辭靈公命。"
                },
                {
                    "paragraph": "以王父命辭父命，",
                    "zhushu": "辭，猶不從。"
                },
                {
                    "paragraph": "是父之行乎子也；",
                    "zhushu": "是靈公命行乎蒯聵，重本尊統之義。"
                },
                {
                    "paragraph": "不以家事辭王事，",
                    "zhushu": "以父見廢，故辭讓不立，是家私事。"
                },
                {
                    "paragraph": "以王事辭家事，",
                    "zhushu": "聽靈公命立者，是王事公法也。"
                },
                {
                    "paragraph": "是上之行乎下也。",
                    "zhushu": "是王法行於諸侯，雖得正，非義之髙者也。故冉有曰：“夫子爲衛君乎？”子貢曰：“諾，吾將問之。”入曰：“伯夷、叔齊何人也？”曰：“古之賢人也。”曰：“怨乎？”“求仁而得仁，又何怨？”出曰：“夫子不爲也。”主書者，善伯討。"
                },
                {
                    "paragraph": "〇夏，四月，甲午，地震。",
                    "zhushu": "此象季氏專政，蒯聵犯父命。是後蔡大夫專相放盗，殺蔡侯申，辟伯晉而京師。楚黄池之㑹，呉大爲主。"
                },
                {
                    "paragraph": "○五月，辛卯，桓宫、僖宫災。此皆毀廟也，其言災何？",
                    "zhushu": "据禮，親過髙祖，則毀其廟。"
                },
                {
                    "paragraph": "復立也。曷爲不言其復立？",
                    "zhushu": "据立武宫言立。〇復立，扶又反，下及注同。"
                },
                {
                    "paragraph": "春秋見者不復見也。",
                    "zhushu": "謂内所改作也。哀自立之，善惡獨在哀，故得省文。〇見者，賢徧反，下同。"
                },
                {
                    "paragraph": "何以不言及？",
                    "zhushu": "据雉門及兩觀。〇觀，工喚反。"
                },
                {
                    "paragraph": "敵也。",
                    "zhushu": "親過髙祖，親䟽適等。"
                },
                {
                    "paragraph": "何以書？",
                    "zhushu": "上已問。此皆毀廟，其言災何？故不復連桓宫、僖宫。"
                },
                {
                    "paragraph": "記災也。",
                    "zhushu": "災不宜立。"
                },
                {
                    "paragraph": "〇季孫斯、叔孫州仇帥師城開陽。",
                    "zhushu": "〇開陽，左氏作“啓陽”。開者，爲漢景帝諱也。"
                },
                {
                    "paragraph": "○宋樂髠帥師伐曹。",
                    "zhushu": "〇髠，苦昆反。"
                },
                {
                    "paragraph": "〇秋，七月，丙子，季孫斯卒。〇蔡人放其大夫公孫獵于呉。",
                    "zhushu": "稱人者，惡大夫驕蹇，作威相放，當誅，故貶。○惡，烏路反。"
                },
                {
                    "paragraph": "○冬，十月，癸卯，秦伯卒。",
                    "zhushu": "哀公著治大平之終，小國卒葬極於哀公者，皆卒日葬月。○治，直吏反。大，音泰。"
                },
                {
                    "paragraph": "〇叔孫州仇、仲孫何忌帥師圍邾婁。",
                    "zhushu": "",
                    "type": 2
                },
                {
                    "paragraph": "四年，春，王三月，庚戍，盗弑蔡侯申。弑君賤者窮諸人，此其稱盗以弑何？",
                    "zhushu": "据宋人弒其君處臼稱人。〇盗殺，音弑，下同。"
                },
                {
                    "paragraph": "賤乎賤者也。",
                    "zhushu": "賤於稱人者。"
                },
                {
                    "paragraph": "賤乎賤者孰謂？",
                    "zhushu": "据無主名。"
                },
                {
                    "paragraph": "謂罪人也。",
                    "zhushu": "罪人者，未加刑也。蔡侯近罪人，卒逢其禍，故以爲人君深戒。不言其君者，方當刑放之，與刑人義同。〇近，“附近”之近。"
                },
                {
                    "paragraph": "蔡公孫辰出奔呉。〇葬秦惠公。○宋人執小邾婁子。〇夏，蔡殺其大夫公孫歸姓、公孫霍。〇晉人執戎曼子赤歸于楚。赤者何？",
                    "zhushu": "欲以爲戎曼子名，則晉人執曹伯，言𢌿宋人，不言名歸。欲言㣲者，則不當書，故以不知問也。〇曼，音蠻。𢌿宋，必利反，下同。"
                },
                {
                    "paragraph": "戎曼子之名也。其言歸于楚何？",
                    "zhushu": "据執曹伯𢌿宋人，不言歸于宋。"
                },
                {
                    "paragraph": "子北宫子曰：“辟伯晉而京師楚也。”",
                    "zhushu": "此解名而言歸意也。前此楚比滅頓、胡，諸侯由是畏其威，從而圍蔡，蔡遷于州來，遂張中國，京師自置。晉人執戎曼子，不㱕天子而歸于楚，而不名，而言歸于楚，則與伯執歸京師同文，故辟其文而名之，使若晉非伯執，而赤微者自歸于楚。言歸于楚者，起伯晉，京師楚。主書者，惡晉背叛，當誅之。"
                },
                {
                    "paragraph": "〇城西郛。",
                    "zhushu": "〇郛，芳夫反。"
                },
                {
                    "paragraph": "○六月，辛丑，蒲社災。蒲社者何？",
                    "zhushu": "据鼓用牲于社，不言蒲。〇蒲社，左氏作“亳社”。"
                },
                {
                    "paragraph": "亡國之社也。",
                    "zhushu": "蒲社者，先丗之亡國，在魯竟。"
                },
                {
                    "paragraph": "社者，封也。",
                    "zhushu": "封士爲社。"
                },
                {
                    "paragraph": "其言災何？",
                    "zhushu": "据封土非火所能燒。"
                },
                {
                    "paragraph": "亡國之社蓋揜之，揜其上而柴其下。",
                    "zhushu": "故火得燒之。揜柴之者，絶不得使通天地四方，以爲有國者戒。○揜，意冉反。"
                },
                {
                    "paragraph": "蒲社災，何以書？記災也。",
                    "zhushu": "戒社者，先王所以威示教戒諸侯，使事上也。災者，象諸侯背天子。是後宋事彊呉，齊、晉前驅，滕、薛俠轂，魯、衛驂乗，故天去戒社，若曰王教滅絶云爾。〇背，音佩。俠轂，古洽反，下古木反，十三年同。驂乗，繩證反，十三年同。夫，起吕反。"
                },
                {
                    "paragraph": "○秋，八月，甲寅，滕子結卒。〇冬，十有二月，葬蔡昭公。",
                    "zhushu": "賊已討，故書葬也。不書討賊者，明諸侯得專討士以下也。"
                },
                {
                    "paragraph": "○葬滕頃公。",
                    "zhushu": "〇頃，音傾。",
                    "type": 2
                },
                {
                    "paragraph": "五年，春，城比。",
                    "zhushu": "〇比，本又作“芘”，亦作“庇”，同音毗，左氏作“毗”。"
                },
                {
                    "paragraph": "〇夏，齊侯伐宋。〇晉趙鞅帥師伐衛。〇秋，九月，癸酉，齊侯處臼卒。〇冬，叔還如齊。〇閏月，葬齊景公。閏不書，此何以書？",
                    "zhushu": "据楚子昭卒不書閏。"
                },
                {
                    "paragraph": "喪以閏數也。",
                    "zhushu": "謂喪服大功以下諸喪，當以閏月爲數。〇閏數，所主反，下及庄“月數”“閏數”同。"
                },
                {
                    "paragraph": "喪曷爲以閏數？",
                    "zhushu": "据卒不書閏。"
                },
                {
                    "paragraph": "喪數略也。",
                    "zhushu": "略，猶殺也。以月數，恩殺，故并閏數。",
                    "type": 2
                },
                {
                    "paragraph": "六年，春，城邾婁葭。",
                    "zhushu": "城者，取之也。不言取者，魯數圍取邾婁邑，邾婁未曽加非於魯，而侮奪之，不知足，有夷狄之行，故諱之，明惡甚。○邾婁葭，音加，又音遐，左氏作“邾瑕”。數，所角反。曽，才能反。行，下孟反。"
                },
                {
                    "paragraph": "〇晉趙鞅帥師伐鮮虞。〇呉伐陳。〇夏，齊國夏及髙張來奔。○叔還㑹呉于柤。",
                    "zhushu": "〇柤，莊加反。"
                },
                {
                    "paragraph": "○秋，七月，庚寅，楚子軫卒。○齊陽生入于齊。○齊陳乞弑其君舎。弑而立者，不以當國之辭言之，此其以當國之辭言之何？",
                    "zhushu": "据齊公子商人弒其君舎而立，氏公子。〇君舎，二傳作“荼”，音舒。"
                },
                {
                    "paragraph": "爲諼也。此其爲諼奈何？",
                    "zhushu": "間其義。〇諼，況元反。"
                },
                {
                    "paragraph": "景公謂陳乞曰：“吾欲立舎，何如？”陳乞曰：“所樂乎爲君者，欲立之則立之，不欲立則不立。",
                    "zhushu": "貴自專也。"
                },
                {
                    "paragraph": "君如欲立之，則臣請立之。”",
                    "zhushu": "陳乞欲拒言不可，恐景公殺陽生。"
                },
                {
                    "paragraph": "陽生謂陳乞曰：“吾聞子蓋將不欲立我也。”陳乞曰：“夫千乗之主，將廢正而立不正，必殺正者。",
                    "zhushu": "晉丗子申生是也。○乗，繩證反。"
                },
                {
                    "paragraph": "吾不立子者，所以生子者也。走矣。”",
                    "zhushu": "教陽生走。"
                },
                {
                    "paragraph": "與之玉節而走之。",
                    "zhushu": "節，信也。析玉與陽生，留其半，爲後當迎之，合以爲信，防稱矯也。奔不書者，未命爲嗣。〇析，思歷反。爲後，于僞反，下“乞爲”同。矯，居兆反。"
                },
                {
                    "paragraph": "景公死而舎立，陳乞使人迎陽生于諸其家。",
                    "zhushu": "于諸，寘也，齊人語也。"
                },
                {
                    "paragraph": "除景公之喪，",
                    "zhushu": "期而小祥。服期者除。〇期而，音基，下同。"
                },
                {
                    "paragraph": "諸大夫皆在朝。陳乞曰：“常之母",
                    "zhushu": "常，陳乞子。重難言其妻，故云爾。〇難，乃旦反。"
                },
                {
                    "paragraph": "有魚菽之祭，",
                    "zhushu": "齊俗，婦人首祭事。言魚豆者，示薄陋無所有。"
                },
                {
                    "paragraph": "願諸大夫之化我也。”",
                    "zhushu": "言欲以薄陋餘福共宴飲。"
                },
                {
                    "paragraph": "諸大夫皆曰：“諾。”於是皆之陳乞之家。坐，陳乞曰：“吾有所爲甲，",
                    "zhushu": "甲，鎧。〇鎧，苦代反。"
                },
                {
                    "paragraph": "請以示焉。”諸大夫皆曰：“諾。”於是使力士舉巨囊而至于中𩅸。",
                    "zhushu": "巨囊，大囊。中央曰中霤。○囊，乃郎反，又音託。𩅸，力又反。"
                },
                {
                    "paragraph": "諸大夫見之，皆色然而駭。",
                    "zhushu": "色然，驚駭貌。○色然，如字，本又作“垝”，居委反，驚駭貌，本或作“危”。"
                },
                {
                    "paragraph": "開之，則闖然",
                    "zhushu": "闖，出頭貌。〇闖，丑鴆反，又丑甚反，一音丑今反，見貌。字林云：“馬出門貌，丑衽反。”。"
                },
                {
                    "paragraph": "公子陽生也。陳乞曰：“此君也已。”諸大夫不得已，皆逡巡北面，再拜稽首而君之爾。",
                    "zhushu": "時舎未能得衆，而陽生本正當立，諸大夫又見力士，知陳乞有備，故不得已，遂君之。〇逡，七旬反。"
                },
                {
                    "paragraph": "自是往弑舎。",
                    "zhushu": "陽生先詐致諸大夫，立於陳乞家，然後往弑舎，故先書當國，起其事也。乞爲陽生弒舎，不舉陽生弑者，諼成于乞也。不日者，與卓子同。"
                },
                {
                    "paragraph": "冬，仲孫何忌帥師伐邾婁。○宋向巢帥師伐曹。",
                    "zhushu": "",
                    "type": 2
                },
                {
                    "paragraph": "七年，春，宋皇瑗帥師侵鄭。",
                    "zhushu": "○瑗，于眷反。"
                },
                {
                    "paragraph": "○晉魏曼多帥師侵衛。○夏，公㑹呉于鄫。",
                    "zhushu": "〇鄫，似陵反。"
                },
                {
                    "paragraph": "○秋，公伐邾婁。八月己酉，入邾婁，以邾婁子益來。入不言伐，此其言伐何？",
                    "zhushu": "据當舉入爲重。"
                },
                {
                    "paragraph": "内辭也，若使他人然。",
                    "zhushu": "諱獲諸侯，故不舉重而兩書，使若魯公伐而去，他人入之以來者，醇順他人來文。"
                },
                {
                    "paragraph": "邾婁子益何以名？",
                    "zhushu": "据“以隗子歸”不名。〇隗，五罪反。"
                },
                {
                    "paragraph": "絶。曷爲絶之？",
                    "zhushu": "据俱以歸。"
                },
                {
                    "paragraph": "獲也。曷爲不言其獲？",
                    "zhushu": "据獲晉侯言獲。"
                },
                {
                    "paragraph": "内大惡，諱也。",
                    "zhushu": "故名以起之也。日者，惡魯侮奪邾婁無已，復入獲之。入不致者，得意可知例。○惡魯，烏路反。復，扶又反。"
                },
                {
                    "paragraph": "〇宋人圍曹。○冬，鄭駟𢎞帥師救曹。",
                    "zhushu": "",
                    "type": 2
                },
                {
                    "paragraph": "八年，春，王正月，宋公入曹，以曹伯陽歸。曹伯陽何以名？",
                    "zhushu": "据“以隗子歸”不名。"
                },
                {
                    "paragraph": "絶。曷爲絶之？",
                    "zhushu": "据俱以歸。"
                },
                {
                    "paragraph": "滅也。曷爲不言其滅？",
                    "zhushu": "据滅隗也。"
                },
                {
                    "paragraph": "諱同姓之滅也。",
                    "zhushu": "故名以起之。"
                },
                {
                    "paragraph": "何諱乎同姓之滅？",
                    "zhushu": "据“衛侯燬滅邢”不諱。〇燬，况委反。"
                },
                {
                    "paragraph": "力能救之而不救也。",
                    "zhushu": "以屬上力能獲邾婁而不救曹，故責之。不日者，深諱之。定、哀滅例日，此不日者，諱使若不滅，故不日。"
                },
                {
                    "paragraph": "〇呉伐我。",
                    "zhushu": "不言鄙者，起圍魯也。不言圍者，諱使若伐而去。"
                },
                {
                    "paragraph": "〇夏，齊人取讙及僤。外取邑不書，此何以書？所以賂齊也。曷爲賂齊？",
                    "zhushu": "据上無戰伐之文。〇僤，昌善反，一音昌然反，字林作，左氏作“闡”。"
                },
                {
                    "paragraph": "爲以邾婁子益來也。",
                    "zhushu": "邾婁，齊與國，畏爲齊所怒而賂之，恥甚，故諱使若齊自取。○爲以，于僞反。"
                },
                {
                    "paragraph": "○歸邾婁子益于邾婁。",
                    "zhushu": "獲歸不書，此書者，善魯能悔過歸之。嫌解邾婁子益無罪，書，故復名之。〇復，扶又反。"
                },
                {
                    "paragraph": "秋，七月。○冬，十有二月，癸亥，𣏌伯過卒。",
                    "zhushu": "○過，古禾反。"
                },
                {
                    "paragraph": "○齊人歸讙及僤。",
                    "zhushu": "書者，善魯能悔過，歸邾婁子益。所䘮之邑，不求自得，故不言來，使若不從齊來，與歸我儕西田同文。○䘮，息狼反。",
                    "type": 2
                },
                {
                    "paragraph": "九年，春，王二月，葬𣏌僖公。○宋皇瑗帥師取鄭師于雍丘。其言取之何？",
                    "zhushu": "据詐戰言敗也。○雍，於用反。"
                },
                {
                    "paragraph": "易也。其易奈何？詐之也。",
                    "zhushu": "詐，謂䧟阱竒伏之𩔖。兵者，爲征不義，不爲苟勝而已。十三年詐反不月，知此不䝉上月，疾略之爾。○易也，以䜴反，下同。阱，才性反。爲征，于僞反。"
                },
                {
                    "paragraph": "○夏，楚人伐陳。○秋，宋公伐鄭。○冬，十月。十年，春，王二月，邾婁子益來奔。",
                    "zhushu": "月者，魯前獲而歸之，今來奔，明當尤加禮厚遇之。"
                },
                {
                    "paragraph": "○公㑹呉伐齊。○三月，戊戌，齊侯陽生卒。〇夏，宋人伐鄭。○晉趙鞅帥師侵齊。〇五月，公至自伐齊。○葬齊悼公。○衛公孟彄自齊歸于衛。○薛伯寅卒。",
                    "zhushu": "卒葬略者，與𣏌伯益姑同。○伯寅，二傳作“伯夷”，同音以尼反。"
                },
                {
                    "paragraph": "〇秋，葬薛惠公。○冬，楚公子結帥師伐陳。呉救陳。",
                    "zhushu": "救中國不進者，陳，呉與國，救陳欲以備中國，故不進。",
                    "type": 2
                },
                {
                    "paragraph": "十有一年，春，齊國書帥師伐我。○夏，陳𡊮頗出奔鄭。",
                    "zhushu": "○頗，破多反。"
                },
                {
                    "paragraph": "○五月，公㑹呉伐齊。甲戌，齊國書帥師及呉戰于艾陵，",
                    "zhushu": "〇艾，五蓋反。"
                },
                {
                    "paragraph": "齊師敗績，獲齊國書。",
                    "zhushu": "戰不言伐，舉伐者，魯與伐而不與戰，不從内與伐，使呉爲主者，呉主㑹，故不與夷狄主中國也。言獲者，能結日偏戰，少進也。○與伐，音預，下“不與伐”同。"
                },
                {
                    "paragraph": "○秋，七月，辛酉，滕子虞母卒。○冬，十有一月，葬滕隱公。〇衛丗叔齊出奔宋。",
                    "zhushu": "",
                    "type": 2
                },
                {
                    "paragraph": "十有二年，春，用田賦。何以書？",
                    "zhushu": "据當賦稅，爲何書。〇爲何，于僞反，下“爲同宗”同。"
                },
                {
                    "paragraph": "譏。何譏爾？譏始用田賦也。",
                    "zhushu": "田，謂一井之田。賦者，歛取其財物也。言用田賦者，若今漢家歛民錢，以田爲率矣。不言井者，城郭里巷亦有井，嫌悉賦之。禮，稅民公田不過什一，軍賦十井不過一乗。哀公外慕彊呉，空盡國儲，故復用田賦，過什一○爲率，音律，又音𩔖。乗，繩證反。復，扶又反。"
                },
                {
                    "paragraph": "○夏，五月，甲辰，孟子卒。孟子者何？",
                    "zhushu": "据魯大夫無孟子。"
                },
                {
                    "paragraph": "昭公之夫人也。其稱孟子何？",
                    "zhushu": "据不稱夫人某氏。"
                },
                {
                    "paragraph": "諱娶同姓，蓋呉女也。",
                    "zhushu": "禮，不娶同姓，買妾不知其姓，則卜之。爲同宗共祖，亂人倫，與禽獸無別。昭公旣娶，諱而謂之“呉孟子”。“春秋不繫呉”者，禮，婦人繫姓不繫國，雖不諱，猶不繫國也。不稱夫人，不言薨，不書葬者，深諱之。"
                },
                {
                    "paragraph": "○公㑹呉于橐皐。",
                    "zhushu": "○橐，章夜反，一音託。"
                },
                {
                    "paragraph": "○秋，公㑹衛侯、宋皇瑗于運。",
                    "zhushu": "○運，左氏作“鄖”。"
                },
                {
                    "paragraph": "○宋向巢帥師伐鄭。○冬，十有二月，𧑄。何以書？記異也。何異爾？不時也。",
                    "zhushu": "𧑄者，與隂殺俱藏。周十二月，夏之十月，不當見，故爲異。比年再𧑄者，天不能殺，地不能埋，自是之後，天下大亂，莫能相禁，宋國以亡，齊并於陳氏，晉分爲六卿。○𧑄音終，本亦作“螽”，注同。見，賢徧反。",
                    "type": 2
                },
                {
                    "paragraph": "十有三年，春，鄭軒逹帥師取宋師于嵒。其言取之何？易也。其易奈何？詐反也。",
                    "zhushu": "前宋行詐取鄭師，今鄭復行詐取之，苟相報償，不以君子正道，故傳言“詐反”。反，猶報也。○嵒，五咸反，一音魚及反。易，以䜴反，下同。鄭復，扶又反。“秋以下注同。償，時亮反。"
                },
                {
                    "paragraph": "夏，許男戍卒。",
                    "zhushu": "比陳、蔡，不當復卒，故卒葬略。○男戍，本亦作成。"
                },
                {
                    "paragraph": "○公㑹晉侯及呉子于黃池。呉何以稱子？",
                    "zhushu": "据救陳稱國。"
                },
                {
                    "paragraph": "呉主㑹也。",
                    "zhushu": "以言及也。時呉彊而無道，敗齊臨菑，乘勝大㑹中國，齊、晉前驅，魯、衛驂乗，滕、薛俠轂而趨。以諸夏之衆，冠帶之國，反背天子而事夷狄，恥甚不可忍言，故深爲諱辭。使若呉大以禮義㑹天下諸侯，以尊事天子，故進稱子。〇背，音佩。"
                },
                {
                    "paragraph": "呉主㑹，則曷爲先言晉侯？",
                    "zhushu": "据申之㑹，楚子主㑹序上。"
                },
                {
                    "paragraph": "不與夷狄之主中國也。",
                    "zhushu": "明其實自以夷狄之彊㑹諸侯爾。不行禮義，故序晉於上。"
                },
                {
                    "paragraph": "其言及呉子何？",
                    "zhushu": "据鍾離之㑹，殊㑹呉不言及。僖五年“公及齊侯”，齊侯主㑹，益明矣。"
                },
                {
                    "paragraph": "㑹兩伯之辭也。",
                    "zhushu": "晉序上者，主㑹文也。呉言及者，亦人往爲主之文也。方不與夷狄主中國，而又事實當見，不可醇奪，故張兩伯辭，先晉言及呉子，使若晉主㑹爲伯，呉亦主㑹爲伯，半抑半起，以奪見其事也。語在下。○當見，賢徧反。年内皆同。"
                },
                {
                    "paragraph": "不與夷狄之主中國，則曷爲以㑹兩伯之辭言之？",
                    "zhushu": "据伯主人。"
                },
                {
                    "paragraph": "重呉也。",
                    "zhushu": "其實重在呉，故言及。舉晉者，諱而不盈。"
                },
                {
                    "paragraph": "曷爲重呉？",
                    "zhushu": "据常殊呉。"
                },
                {
                    "paragraph": "呉在是，則天下諸侯莫敢不至也。",
                    "zhushu": "以晉大國，尚猶汲汲於呉，則知諸侯莫敢不至也。不書諸侯者，爲微辭，使若天下盡㑹之，而魯侯䝉俗㑹之者，惡愈。齊桓，兼舉逺明近，此但舉大者，非尊天子，故不得襃也。主書者，惡諸侯君事夷狄。〇惡諸，烏路反。"
                },
                {
                    "paragraph": "○楚公子申帥師伐陳。○於越入呉。〇秋，公至自㑹。",
                    "zhushu": "有耻致者，順諱文也。"
                },
                {
                    "paragraph": "○晉魏多帥師侵衛。此晉魏曼多也，曷爲謂之晉魏多？",
                    "zhushu": "据上七年言“曼多”。〇魏多，左氏作“魏曼多”。"
                },
                {
                    "paragraph": "譏二名。二名，非禮也。",
                    "zhushu": "復就晉見者，明先自正而後正人，正人當先正大以帥小。"
                },
                {
                    "paragraph": "葬許元公。○九月，𧑄。",
                    "zhushu": "先是用田賦，又有㑹呉之費。〇之費，芳味反，下同。"
                },
                {
                    "paragraph": "○冬，十有一月，有星孛于東方。孛者何？彗星也。其言于東方何？",
                    "zhushu": "据北斗言星名。○孛，音佩。彗星，囚歳反，又息遂反。"
                },
                {
                    "paragraph": "見于旦也。",
                    "zhushu": "旦者，日方出。時宿不復見，故言東方，知爲旦。"
                },
                {
                    "paragraph": "何以書？記異也。",
                    "zhushu": "周十一月，夏九月，日在房、心。房、心，天子明堂布政之庭。於此旦見，與日爭明者，諸侯代主治，典法滅絶之象。是後周室遂微，諸侯相兼，爲秦所滅，燔書道絶。〇治，直吏反。燔，扶元反。"
                },
                {
                    "paragraph": "○盗殺陳夏彄夫。",
                    "zhushu": "○陳夏，户雅反，一本作“廉”。彄夫，苦侯反，又古侯反，一本作“嫗”，音同。二傳作“夏區夫”。"
                },
                {
                    "paragraph": "〇十有二月，𧑄。",
                    "zhushu": "黄池之㑹，費重煩之所致。",
                    "type": 2
                },
                {
                    "paragraph": "十有四年，春，西狩獲麟。何以書？記異也。何異爾？非中國之獸也。然則孰狩之？",
                    "zhushu": "稱西言狩，尊卑未分，据無主名。○狩，手又反。麟，力人反。"
                },
                {
                    "paragraph": "薪采者也。",
                    "zhushu": "西者，据狩言方地，𩔖賤人象也。金主芟艾，而正以春盡，木火當燃之際。舉此爲文，知庶人采樵薪者。○薪，音新。芟，所銜反。艾，魚廢反。樵，在焦反。"
                },
                {
                    "paragraph": "薪采者，則微者也，曷爲以狩言之？",
                    "zhushu": "据天子、諸侯乃言狩。“天王狩于河陽”“公狩于郎”是也。河陽冬言狩，獲麟春言狩者，蓋据魯變周之春以爲冬。去周之正而行夏之時。○去周，起吕反。行夏，户雅反，下子夏同。"
                },
                {
                    "paragraph": "大之也。",
                    "zhushu": "使若天子、諸侯。"
                },
                {
                    "paragraph": "曷爲大之？",
                    "zhushu": "据略微。"
                },
                {
                    "paragraph": "爲獲麟大之也。曷爲爲獲麟大之？",
                    "zhushu": "据鸛、鵒俱非中國之禽，無加文。〇爲獲，于僞反，下“爲獲”“孰爲”，注“爲誰”“知爲”皆同。鸛，音權。鵒，音欲。"
                },
                {
                    "paragraph": "麟者，仁獸也，",
                    "zhushu": "狀如麕，一角而戴肉，設武備而不爲害，所以爲仁也。詩云“麟之角，振振公族”是也。○振，之人反。"
                },
                {
                    "paragraph": "有王者則至，",
                    "zhushu": "上有聖帝明王，天下大平，然後乃至。尚書曰：“簫韶九成，鳯皇來儀。擊石拊石，百獸率舞。”援神契曰：“德至鳥獸，則鳳皇翔，麒麟臻。”〇大平，音泰，下“大平”皆同。拊，芳甫反。援，音𡊮。麒，音其。"
                },
                {
                    "paragraph": "無王者則不至。",
                    "zhushu": "辟害逺也。當春秋時，天下散亂，不當至而至，故爲異。"
                },
                {
                    "paragraph": "有以告者曰：“有麕而角者。”孔子曰：“孰爲來哉！孰爲來哉！”",
                    "zhushu": "見時無聖帝明王，怪爲誰來。○有麏，本又作“麇”，亦作“麕”，皆九倫反，塵甲也。○"
                },
                {
                    "paragraph": "反袂拭面，涕沾袍。",
                    "zhushu": "袍，衣前襟也。夫子素案圖録，知庶聖劉季當代周。見薪采者獲麟，知爲其出。何者？麟者，木精。薪采者，庶人燃火之意。此赤帝將代周居其位，故麟爲薪采者所執。“西狩獲之”者，從東方王於西也。東卯西金象也。言獲者，兵戈文也。言漢姓卯金刃，以兵得天下。不地者，天下異也。又先是𧑄蟲冬踊，彗金精埽，且置新之象。夫子知其將有六國爭彊，從橫相滅之敗，秦、項驅除，積骨流血之虐，然後劉氏乃帝。深閔民之離害甚乆，故豫泣也。〇袂，彌丗反，衣袖也。涕，他禮反。袍，歩刀反，又歩報反，衣前襟也。襟，音金。王於，于況反，下“火王”“而王”“之王”同。從横，子容反。驅除，並如字，又上丘具反，下直據反。"
                },
                {
                    "paragraph": "顔淵死，子曰：“噫！",
                    "zhushu": "噫，咄嗟貌。○噫，於其反。咄，丁忽反。"
                },
                {
                    "paragraph": "天喪予！”",
                    "zhushu": "予，我。○䘮，息浪反。予，羊汝反我也。"
                },
                {
                    "paragraph": "子路死，子曰：“噫！天祝予！”",
                    "zhushu": "祝，斷也。天生顔淵、子路，爲夫子輔佐，皆死者，天將亡夫子之證。〇斷，丁管反。"
                },
                {
                    "paragraph": "西狩獲麟，孔子曰：“吾道窮矣！”",
                    "zhushu": "加姓者，重終也。麟者，大平之符，聖人之𩔖。時得麟而死，此亦天告夫子將没之徴，故云爾。"
                },
                {
                    "paragraph": "春秋何以始乎隱？",
                    "zhushu": "据得麟乃作。"
                },
                {
                    "paragraph": "祖之所逮聞也。",
                    "zhushu": "託記髙祖以來事，可及問聞知者，猶曰：“我伹記先人所聞，辟制作之害。”。"
                },
                {
                    "paragraph": "所見異辭，所聞異辭，所傳聞異辭。",
                    "zhushu": "所以復發傳者，益師以臣見恩，此以君見恩，嫌義異。於所見之丗，臣子恩其君父尤厚，故多微辭也。所聞之丗，恩王父少殺，故立煬宫不日，武宫日是也。所傳聞之丗，恩髙祖、曽祖又殺，故子赤卒不日，子般卒日是也。○傳，直專反。注“傳聞”同。復，扶又反。臣見，賢徧反。下“欲見”同。少殺，所戒反。下同。般，音班。"
                },
                {
                    "paragraph": "何以終乎哀十四年？",
                    "zhushu": "据哀公未終也。"
                },
                {
                    "paragraph": "曰：備矣！",
                    "zhushu": "人道浹，王道備，必止於麟者，欲見撥亂功成於麟，猶堯舜之隆，鳯皇來儀。故麟於周爲異，春秋記以爲瑞，明大平以瑞應爲效也。絶筆於春，不書下三時者，起木絶火王，制作道備，當授漢也。又春者歳之始，能常法其始，則無不終竟。○道浹，子協反，一本作“币”。撥，卜末反，理也。應，“應對”之應。"
                },
                {
                    "paragraph": "君子曷爲爲春秋？",
                    "zhushu": "据以定作五經。"
                },
                {
                    "paragraph": "撥亂丗，",
                    "zhushu": "撥，猶治也。"
                },
                {
                    "paragraph": "反諸正，莫近諸春秋。",
                    "zhushu": "得麟之後，天下血書魯端門，曰：“趨作法，孔聖没，周姫亡，彗東出，秦政起，胡破術，書記散，孔不絶。”子夏明日往視之，血書飛爲赤鳥，化爲白書，署曰“演孔圖”，中有作圖制法之狀。孔子仰推天命，俯察時變，却觀未來，豫解無窮，知漢當繼大亂之後，故作撥亂之法以授之。○近，“附近”之近，又如字。演，以善反。"
                },
                {
                    "paragraph": "則未知其爲是與？其諸君子樂道堯、舜之道與？",
                    "zhushu": "作傳者謙，不敢斥夫子所爲作意也。堯舜當古，歷象日月星辰，百獸率舞，鳯皇來儀。春秋亦以王次春，上法天文，四時具，然後爲年，以敬授民時，崇德政，麟乃得稱大平。道同者相稱，德合者相反，故曰“樂道堯舜之道”。〇其爲，于僞反，注“所爲”同。是與，音餘，下及注同。"
                },
                {
                    "paragraph": "末不亦樂乎？堯舜之知君子也。",
                    "zhushu": "末不亦樂後有聖漢受命而王，德如堯舜之知孔子爲制作。"
                },
                {
                    "paragraph": "制春秋之義，以俟後聖，",
                    "zhushu": "待聖漢之王以爲法。"
                },
                {
                    "paragraph": "以君子之爲，亦有樂乎此也。",
                    "zhushu": "樂其貫於百王而不滅，名與日月並行而不息。"
                }
            ]
        }
    ]
}